{"text": "Allen den, die disen brieff sechent lesent oder horent lesen, kund ich Rudger Manasss ritter vogt der statt zu sant Gallen vnd burgermeister der statt ze Zurich, das fur mich kam zu sant Gallen in der statt, do ich ze des allerdurchluchtigosten fursten mines genadigen herren keiser Karlen Romschen keisers wegen offenlich ze gericht sasss, Johans von Steinach des erwirdigen mines genadigen apt Georyen von sant Gallen stattamman der statt zu sant Gallen, offembert do vor mir, als Benhart Voli vnd Vlrich Horkental Vlrichen Wildrichen selgen ertodt vnd von lib getan hatten, darvmb ouch su mit rechter vrtel verkunt vnd verrufft warind vs dem frid in den vnfrid vnd ir beider lib dem gericht vnd den clegern erlobt vnd iren frunden verbotten, vnd batt im ze erfaren an einer vrtel, sid der selb Vlrich Wildrich selig von eigenschafft des libes den obgenanten apt vnd sin gotzhus angehort, den aber su von lib getan hettind, ob man im den nit billich gelten solt. Darvmb ward rechts gefragt, nach miner frag do ward von erbern luten mit gesamnoter vrtel erteilt, sid der obgenant Vlrich Wildrich selig des vorgenanten mines herren des apts vnd des gotzhus eigen wer, das ouch die selben Bernhart Voli vnd Vlrich Horkental dem obgenanten minem herren dem apt sinen mann billich gelten soltind. Do das erteilt ward, do liess der obgenant Johans von Stainach stattamman an recht, ob im das gericht sinen brieff billich her vmb geben solt. Der ward im ouch nach miner frag von erbern luten an gemeiner vrteld erteilt. Vnd her uber ze einem offen vrkunde so han ich min insigel von des gerichts wegen offenlich gehenckt an disen brieff. Der geben ist an dem ersten tag des manodes aberellen, do man zalt von gottes geburt drutzechenhundert vnd sechtzig jar vnd darnach in dem funfften jare. Hier by waren die edlen herren graff Rudolff von Veldkilch, graff Rudolff vnd graff Heinrich von Santgans, her During vnd junckher Wolffhart gebruder von Brandess, junckher Walther von der Hochen Klingen frigen herren, her Burckart von Ainwille, her Johans von Haidelberg, her Rudolff von Rosemberg, her Hug von Landemberg ritter, Vlrich von Bonstetten, Gudantz von Hoffstetten, Bartholomeus Blarer, Hug Schulmeister burgermeister, Rudolff von Steinach, Heinrich Blarer Stecheli, Bilgri Spiser, Jacob Ruprecht, Andres Entziswiler vnd ander erber lut."}
{"text": "Wir graue Kraft von Tocgemburg probst der kilchen ze der probstey Zurich kunden allen den, die disen brief sehent oder horent lesen, vnd veriehen offenlich vmb den hof ze Erlibach bi Zurichse, den vns vnser lieber ohein graue Johans von Habspurg mit der vogtey, mit gerichten, mit twingen mit bennen, mit luten, mit gutern vnd mit allem rechte, so dar zu gehort, mit der hant gunst vnd gutem willen des erwirdigen herren apt Chunr. des gotzhuses von Einsidellen in vnser hant vnd in vnser gewer ze rechtem pfande versetzet hat fur hundert mark vnd siben vnd drissig mark gutes silbers Zuricher gewichte, als die brieue wol bewisent, die vns dar vber geben sint, das wir da loben an disem brieue fur vns vnd vnser erben, die wir hie zv binden, swanne das ist, das vns der vorgenande vnser ohein von Habspurg oder sin erben, ob er enwere, ermanent mit hundert marken vnd mit siben vnd drissig marken gutes silbers Zuricher gewicht, das wir oder vnser erben oder die, ob wir den vorgeschriben pfantschatz des hoves ze Erlibach ieman furbas gefuget haben, den selben pfantschatz mit luten, mit gutern vnd mit allem dem rechte, so dar zu gehort vnd als er och in vnser hant vnd gewalt komen ist, dem vorgenanden vnserm oheime von Habspurg oder des erben wider vf geben vnd vertigen suln mit aller der sicherheit vnd gewarsami worten vnd werken, so dar zu gehort vnd notdurftig ist, ane allen furzug. Vnd hier vber zeiner waren vesten sicherheit so geben wir vnserm oheime von Habspurg vnd sinen erben disen brief mit vnserm insigel besigelt offenlich. Diser brief wart geben Zurich an sant Valentins tage, in dem jare, do man von gottes geburte zalte drucehen hundert jar vnd dar nach in dem funften vnd drissigosten jare."}
{"text": "Ich her Heinrich von Schonenstein rittir vnd dienstman des gotshus zi sante Gallin kvnde allen den, die disin brief lesint oder horint lesin, das ich gutlich vnd vrilich in minis liebin herrin hant von gottis gnadin abt Heinrichis von sante Gallin an des conuentis vnd des gotshus stat varn han gilan fur mich vnd fur minukint vnd alle min erbin allin den schadin, den ich von des gotshus wegin ie giwan mit lihinne, mit virkofinne, mit gisilschefte odir swie ich dauon bin zi schadin komin, mit phantschatze odir mit keinir schlahte dinge, es si ginempt odir vnginempt, vnz an den huttigin tag, der hie nah gischribin stat. Och so inzihe ich mich vnd lasse och ledig aellu du phendir, du ich von dem vorginandin gotshus han, an disu gutir, du hie gischribin stant. Das ist zi Wangin ussir dem vron stadil vierzig maltir habirn geltis Lindower messis, das gut zi Storinberg vnd Wustinberg, das gut zi Jussinwille vnd Taegriswille vnd Ruti vnd Swarzinbach, Tagrehtswille, Hittunwille, Roggecelle der celnhof vnd die schvpossan, die darin horint, die fvnf Schillinge vnd ein phunt geltint, vnd die zehindin, die in den seibin hof gant, fvnfzehin maltir, vnd das gut zi Strodorf, das gut zi dem Riete vnd das gut zi dem Reginolts vnd Bruniswille vnd Kaginegge vnd das gut zi Munchbuch. Disu gutir aellu, dv dauor ginemmit sint, dv hant der selbe min herre der abt H. vnd alle der vorginande conuent mir vnd minen erben reht vnd redilich gisetzit zi einim phande vmbe vierzig vnd hundirt marke, vnd son ich vnd min erbin der selbon gutir rehtin zins niessin von rehtir gabe, vnzint das ich ald min erbin giwert werden vierzig vnd hundirt marke silbirs. Ich der vorginande her Heinrich von Schonenstein virgihe offmlich an disim briefe fur mich vnd fur alle min erbin, ist das, das der vorginande min herre abt H. odir sine nahkomin mir odir minen erbon vierzig marke silbirs gent hinnan zi der nsehstin sant Johans tult des Tofers, so sont im vnd dem gotshus ledig sin vier marke geltis ussir den vorginandin gutirn, swa er es nemin wil, git er mir abir danne vor sant Johans tult fvnfzig marke silbirs, so sint im fvnf marke geltis ledig, vnd abir darhnah vor sant Johans tult fvnfzig marke, so sint im dv gutir allu ledig, waer och das, das er zimale samint von mir losin wil, des sol ich gihorsam sin. Vnd das dis allis, das hie gischribin ist von mir vnd allen minen erbon, staete bilibe, so henk ich der selbe her H. von Schonenstein min insigil an disin brief. Dise brief wart gebin in der stat zi Arbun, do man zalte von gottis giburte druzehin hundirt jare, darnah in dem sibindin jare, an sante Matheus vigilie."}
{"text": "Ich Stephann der Hyrt und mein hausvraw und alle mein erbn verjehen offenbar in dem prief, dacz wir gelten schullen dem convent ze Lambach in die oblay syben phunt phening wyenner munz, dye mein vater geschalt hat dem Gott genad, umb ainen jartag den man im begen schol mit vigilig und mit messen und mit andern gebonleihen dingen jericleich dez nachsten tages oder dez andern tages nach sand Cholmans tag, dye selben syben phunt pheninge dye schullen si haben auf unserm haus in dem margt und auf alle den und darzu gehorent. Und dye weil wir dye selben syben phunt phening nicht geben so schull wir dem vorgenanten convent dyenen funff schilling phening jericleich an unser frawentag zu der dienstzeitt. Wer aber daz wir den dinst nicht geben zu den rechten dinsttagen, so schullen si uns oder wer in dem haus ist phenden mit unserm guettleihen willen daz heut unser guettleich will ist. Wer aber daz daz haus abstund daz mann nich dar in gephenden mochte, so schullen si sich dez haus underzihen und alles dez und darzue gehorth an alle unser zuspruch unz so verr daz si der obgenanten siben phunt phennig und ires dienst bechomen ganz und gar. Wer aber daz si den obgenanten jartag nicht begen meines vaters alls vorgeschrieben stett, so haben si alle ire recht alle verloren ganz und gar dye si haben auf dem vorgenanten haus, is wer dann daz ehalt nath chem daz man den obgenannte jartag nicht begen mecht dez nachsten tages oder dez andern tages nach sand Cholmans tag, so schol man in begen in den nachsten acht tagen nach sand Cholmans tag. Und daz dye red ganz stett und unvercherth pleib dez gib ich Stephann der Hyert den prief versigelten mit meinem anhangunden insigil und meines lieben freundes Gerlachs des Palleiter insigil den wir darumb peten han im und seinen erben an schaden.Der prief ist gegeben nach Cristes gepurth dreuzehen hundertt jar darnach in dem fir und sechzigesten jar an unser vrawen tag zu der dienstzeith."}
{"text": "Wir Rudmar, Vlreich vnd Ott prueder, Dietreichs sun von Entzeinstorf veriehen vnd tuen Chunt allen den, di disen prief sehent oder horent lesen, daz der vorgenant vnser vater gehabt hat von dem Goteshous datz sant Florian ze leibgeding einen hof, haisset Pfaffenhouen, leit pey sant Peter ouf dem winnwerch, den selben hof haben wir nach seinem tod ze chrieg getan ze etleichen iaren. Nu sein wir von vnsern pesten vreunden vnd eltisten vmbsetzen dez von rechter warhait beweist, daz wir an dem selben hof aller recht ains nicht haben vnd haben ouch von dem chrieg gentzleich vnd mit guetlichem willen lazzen also, daz wir vnd vnser erben ansprach dar ouf nimmer mer gehaben suln. Daz disew sache von vns vnd vnsern erben stat ewichleich wehalten werd, dar vber geben wir disen brief ze vrchund vnd zu einer warnung bestetigt mit vnser lieben vreunt Philippen vnd wernharten der Scheuchen Insigel, wand wir aigens Insigels nicht haben, Vnd durich pezzer sicherhait dierr sache haben wir gepeten den Edeln herren hern Reinprechten von walse, ze den Zeiten herren ze Wezzenwerch, daz der sein Insigel ze gezeug dar an gehangen hat. Dierr sache sind gezeug her Gundakcher von Losenstain, her Hainrich der Stainpekch, her Sighart ab dem perig, her Rueger ab dem Perig, Herbart der ludiceigstorfer, Charl der ludweigstorfer, Dietmar der wolfstain, Dietreich der hautzenperger. Der Prief ist geben an sant Thomans abent vor Weinachten nach Christes gebuerd vber dreuzehen hundert jar in dem funf vnd dreisgisten iar."}
{"text": "Ich Vlrich meiner herren von Pawngartenderg hofmaister zu Chrembs vergich an disem brief vnd tuen kundt allen den, die in sehennt oder horen lesen, die nun sind oder hernach kunfftig werdent, das ich mit verdachtem mut vnd mit frawn Alhaiten meiner hausfrawen guetlichem wille vnnd nach aller meiner pessten Frewndt Rat, da ich es wol mocht getuen, dem Gotshaws vnd der Samnung hintz Pawngartenperg mein baid Weingarten, die da ligennd datz Khrembs an dem Weinzurlsperg, die ich vmb mein aigen guet gekaufft han, zu einem ewigen Seelgeret geschafft han mit sogthaner beschaidennhait, das dieselben baid weingarten nach meinem tod vnd nach meiner hausfrawen tod sullen zu demselben gotzhaws ewigclich gehoren, vnd man sol auch alle jar nach vnnser beder tod an vnnser baider jartag von zwain phundten den herren jn das Refennt ein volligs dienst geben, als gewondlich ist. So hat auch sich die vor genannt Samnung von Powngartennperg gegen mir vnd gegen meiner hausfrawen des gepunden, das man alle jar mir vnd meiner hausfrawen frawn Alheiten sol vntz an vnnser baider tod geben, das hie geschrieben ist, Einen Mutt Chorns, Sechs metzen habern, einen Chueffen mit Saltz des grossen pannts, Ein Schrot vas mit patigen krawt, zehen fueder witz. Vnd darumb das ditz geschefft von mir vnd auch von all mein Erben stat vnd vnzerbrochen hinfurbas beleib, vnd das auch das vor genannt Gotshaws die vorgenannten zwein Weingarten nach meinem tod vnd auch nach meiner hausfrawen tod in Nutz vnd in aigner gewer an alle ansprach vnd an .allen krieg haben sullen, so gib ich dem vor genannte gotshaws vnd der Samnung daselbs disen brief versigelt mit des erbern manns hern Ruedolf des Motzens Burger zu Stain jnnsigell, wann ich selbs nit aigenns Innsigels han zu einem waren vnd zu einem ewigen Vrchunndt vnd zu einer bestatigkait ditz gescheffts. Der brief ist geschriben vnd gegeben, do von Crists geburd erganngen waren drewtzehen hundert jar vnd darnach in dem Ainsund tzwaintzigisten jar an Sand Michelstag."}
{"text": "Item ain schuldbrieve besagent, wie hertzog Friderich von Bayern dazumal sein gnad Wilhalm dem Ahaimer zu Wildenau seiner hausfrau und allen erben lb. unnd lb., alles Wienner pfennig, schuldig worden, darumb er seiner gnaden vesste Ried mit dem gericht unnd allen zugehorn von ime gelost hat. Des Datum steet zu Burckhausen, da man zalt von Christi geburt dreiczehenhundert und darnach im sechs unnd achtzigisten jar, des Montags vor dem Aufferttag."}
{"text": "Wir Nicla von Gots gnaden abt ze Garsten und der convent daselbs vergehen mit dem offen prief vor allen lewten, den er furkumpt, das fur vns sind komen die erbern pharrlawt ze Newstift von vnsers goczhaus chirchen vnd habent vns furpracht ain prief, den in vnser vorsidel seliger abt Ott dizeit herr vnd abt ze Gersten vnd der conuentt daselbs geben habent, daran in ain pruch ist geschehen von wazzers wegen vnd habent vns vleizzichlich gepeten vmb ain vernewung an dem prief, der in solcherr maynung ist:.Wir von Gots gnaden abt Otto vnd der conuentt des goczhaus ze Gersten tun chunt vnd vergehen offenlich mit disem prief allen den, di in hornt oder lesent, das wir mit sampt vnserm conventt durch Got vnd sand Oswalden ze eren vnd ze fuedrung den pharrlewten ze Newstift in vnsrer chirchen di gnad getan habent, das der pharrer, wer der ist vnd pei in gesezzen ist, ze rechter zeit vnd weil das gotsdienst begen vnd singen sol, als gewondlich alswo ist in andern pharren. Vnd vmb di selben gnad habent sich di pharrlewt verhaizzen vnd verlubt alle iar ze geben dem pharrer ze hilf ein isleich man, gesezzen mit aigem ruk in der vorgenanten pharr, einen halben meczen korns an sand Michelstag oder dafur als das koorn gank hat vnd futer, als gewondlich ist vnd mit alter gewonhait habent her pracht. Swenn aber si daran sawmig weren vnd das recht, das si gelubt habent, nicht geben dem pharrer, so hieten si so ze hant ir recht verloren, das in von vns ist gelubt, vnd gieng in daz ab. Vnd das ist geschehen, da man zalt von Christes gepurtt drewczehen hundert iar darnach in dem ains vnd dreizzigisten iare. Nu haben wir ir vleizzigs gepet angesechen vnd haben in den prief vernewt vnd mainen auch alles das stet ze haben, das vnser seliger vorsidel vnd herr abbt Otto vnd der conuentt vor verschriben hat mit den obgeschriben warten, vnd bestetigen daz mit dem gegenwurtigen prief, der versigelt ist mit vnserm vnd vnsers conuentt anhangunden insigeln. Der prief ist geben, da man zalt von Kristes gepurtt drewczehen hundert iar darnach in dem echt vnd achczigisteni iare an der lieben junkfraun sand Katrein tag."}
{"text": "Wir Albrecht von Gotes gnaden herczog ze Osterreich ze Steyr ze Kernden vnd ze Krain graf ze Tyrol embieten vnserm lieben getrewen Hansen von Liechtenstain bey Judemburg oder wer nach im die mautt ze Keczlinger inne haben wird vnser gnad vnd alles gut. Wir haben dir vnd deim pruder Andreen vormaln verschriben, daz vnser purger von Enns alle die recht habent, die vnser purger von Steyr habent, vnd euch empfolhen, daz ir dieselben von Enns an der mautt ze Keczlinger beleiben soltet lassen bey den rechten, so die vorgenanten von Steyr habent. Nu haben wir vernommen, daz das nicht sey geschehen, sunder dieselben von Enns sein an der egenanten mautt verrer genott worden vnd nott man sie auch da noch verrer denn die vorgenanten von Steyr vnd dann von alter herkomen sey, das vns nicht geuellet. Emphelchen wir dir gar ernstlich vnd wellen, daz du an der vorgenanten mautt bestellest vnd schaffest, daz vnser purger von Enns furbasser zu dhainer vngewonlicher oder vnrechtlicher mautt gedrungen werden, sundern ernstlich gepietest, daz man sy da bey solicher mautt vnd rechten beleiben lass, als die von Steyr vnd als sy vor herkomen sein, vnd tuest darinn deinen vleizz, also daz sy vns darumb nicht mer durffen ze klagen komen. Daran tust du genczlich vnser maynung. Geben ze Enns an aller Hailigen abent anno domini millesimo trecentesimo nonagesimo quarto.Dominus dux per se ipsum."}
{"text": "Wir Fridreich von gotes genaden abt ze Chremsmunster vnd der Conuentt dez selben Gotzhouss veriehen offenbar mit disem Brief Daz czu vns chomen Stephan der Egenperger hern Otakchers sun von Egenperg, dem got genad, vnd her Wylhelm von Wynsperch Chorherre ze Pazzow, Her Charel von Luffenberch vnd Heinrich der Wurmtaler vnd ander ire Vreunt vnd habent mit vns gewarben vmb di Sechezehen pfunt pfenning czinses, die wir von alter her aller jaerichlich haben gehabt auf der Chirichen cze Vorichdorf. di selben pfenning habent si vns widerleget mit Czwelif pfunt pfenning Geltes auf rechtem Aygen ze dem ersten mit dem hof ze Parssenprunn Vnd mit der Swaig vnd mit der Mul in dem Gestental vor dem Walde vnd mit der Hueb cze dem Schoechlein Vnd mit der Mule cze Egenstayn vnd mit aynem Lehen cze Mitterndorf im vnd seinem Vater hern Otakchern von Egenberg, dem got genad, vnd allen seinen Vordern cze aynem ewigen Selgeraet Also beschaydenlich, daz der Pfarrer ze Vorichdorf her ffridreich vnd alle sein nachchomen Pfarrer do selbs des Dritten Bruster ewichlich dester mer haben schol, wenne vor gewonhait ist gewesen, der alle tag taeglichen Messe schol haben in der Chappeln cze Vorichdorf, di ir stift ist, Vnd schol auch der Pfarrer do selbs, wer der sey, seinen Jartag vnd seines Vaters vnd aller seiner Vordern begeen aller iaerichlich furbas ewichlich in den acht tagen nach dem Prehemtag auf aynen tag mit Vigilii vnd mit Saechs Messen an aller Erben schaden. Waer aber, daz der selbe Pfarrer cze Vorichdorf an ehaft not sevmikch woere an derselben Messe oder an dem Jartag als lang, daz sein di Erben oder di Pfarrleut nicht gedulden mochten, so schol er verualn sein der Chirchen cze Vorichdorf vnd den Pfarrleuten Saechczehen Pfunt pfenning Wyenner Munzz vnd schullen auch die vorgenanten Pfarrleut di selben pfenning der Chirichen cze Pezzrung an legen Vnd schullen auch wier in da fur pfant antwurtten von im mit seinem gutlichen willen an alle widerraed, Taet wier dez nicht, so schol ez tun, wer vnsers Gotzhouss Vogt ist an vnserr stat. Vnd daz di wandlung vnd di sach als vor geschriben stet, furbas ewichlich also staet vnd vnczebrochen beleib, Dar vber geben wier dem vorgenanten Stephan dem Egenperger vnd seinen Erben vnd den Pfarrleuten gemayn cze Vorichdorf disen Brif versigelten mit vnsers genedigen Herren Byschof Gotfrides von Pazzowe Insigel Vnd mit vnserm vnd vnsers Conuents Insigeln vnd mit hern ffridreichs Insigel cze den czeiten Pfarrer ze vorichdorf. Der Brif ist geben, do man czalt von Christes gepurd Dreuczehen Hundert Jar, dar nach in dem Czway vnd Virczgisten Jar an Sand Thomas tag."}
{"text": "Ich Alber von Wesen vnd Hadmar vnd Erchenger mein pruder tun allen den chunt, die disen brief ansehent oder lesent, di nu sind oder her nach chunftig werdent, daz wir herren Chunraten von Chapell vnd ver Minsla seiner hausfrawen die hub datz Wenpach haben geben ze rechtem aigen vnd schullen der ir gewer sein an aller stat, da si sein bedurffen. Vnd ist, daz in dar an icht ab get, daz schullen si haben auf allew dew vnd wier haben. Daz in daz stat vnd vnuerchert beleib, geben wier in disen brief ze einem vrchund versigelt mit statichait vnserr Insigel vnd mit den zeugen, die hie geschriben stent: her Ott von Volkenstorf, her Hainreich von Lonsdorf, her Otte von Lonstorf, her Ruger von Hutt, her Rudolf von Alharting, Hainreich von Dietreiching, Hainreich von Dietreiching, her Hainreich von Alharting, her Otte von Dietreiching, Reicher von Perchaim. Ich Alber von Wesen vnd Hadmar vnd Erchenger mein pruder tun chunt allen den, die disen brief an sehent oder lesent, di nu sind oder noch chunftig werdent, daz wier herren Chunraten von Chapelle vnd seiner Hausfrawen vrawn Minsla zu aller der statigung, vnd wier in haben getan an vnserm brief auf der Hub ze Wenpach, daz wir in die selben hub auch setzzen fur funftzikch phunt wienner phenning vnd war, daz in an der aigenschaft icht abgieng, von swelchen sachen daz waer, so schol her Chunrat von Chapelle vnd sein Hausfraw vraw Minsla haben fumftzig phunt wienner phenning auf der vorgenanten hub vnd sein auch der ier gewer an aller der stat, vnd si sein bedurffen. Daz in daz stat beleib vnd vnuerchert, geb wier in disen brief ze vrchunde versigilt mit vnserm Insigil vnd mit den zeugen, die hie geschriben stent: her Ott von Volkenstorf, her Hainreich von Volkenstorf, her Hainreich von Lonstorf, her Otte sein pruder, her Dietreich der Amman, her Perchtolt von Harthaim, Ruger der Hutter, Hainreich von Dietreiching, Reichker von Perchaim."}
{"text": "ICH Chunrat der Mautter und ich Anna sein hausvrawe und alle unser erben wir verjehen, daz wir schuldig worden sein und gelten sullen unserra oheym hern Andre dem Grueber seiner hausvrawen und allen im erben hundert pfunt und ain pfunt gueter wienner phenning die si uns an rechter not und durch trewn willen berait gelihen habent und der wir sew an alles vercziehen richten und weren sullen von sand Jorgen tage der schirist chumpt darnach uber ein gantz jare, und dafur haben wir in ze phannt gesaczt unser haws gelegen ze Aschach und was darczue gehoret, ez sein ekcher paungarten traidczehent wismad holcz oder swie das genant ist, daz alles gelegen ist in Harchircher pharre und von unserm genedigen herren bischof Albrecht von Pazzawe ze lehen ist, aus unserer nucze und gewer in die ir mit aller stet und herren hannt, und mit allen eren rechten und nuczen so die darczuegehorent als wir es her bracht haben also mit der beschaiden, ob wir sew irs vorgenanten gelts auf den egenanten tage nicht richten noch wern als vor geschriben ist, so habent si vollen gewalt unser vorgenants haws und was darczue gehort ze verchauffen ze verseczen und allen iren frumen damit ze schaffen mit unserm guetleichem willen als verr, daz si ires gelczs haubtguts und schadens gancz und gar verricht und gewert werdent. Wir sein auch des vorgenanten sacs und gueter ir rechter gewer und scherm fur alle ansprach wo in des not und durft geschicht nach lehens recht ob der Enns. Und wer auch den brief mit iren guten willen inne hat dem sein wir all der gelube und artikel suldig und gepunden als vor an dem brief geschriben stet; und was si in der zeit auf das vorgenant haws und hofmarich pawten ez wer mit zymer oder wie daz genant ist das ir ains bey sein trewen gesprechen mag, da sullen wir sew auch umb auz richten und widercheren an allen iren schaden. Und daz in die rede also furbas stet und unzebrochen beleib, daruber so geben wir in den offen brief versigelt mit meins egenanten Chunrat des Mauttner anhangundem insigel, darunder sich auch mein vorgenant hausvrow Anna verpindet mit sampt mir alles daz stet ze haben daz vor geschriben stet; und ze einer pezzern sicherhait und getzeugnuzze haben wir gepeten den erbern ritter hern Ulrich den Harrocher und Albrecht den Jagenrewter, daz si irew insigel gehangen habent ze zeug an den brief, der geben ist do man zalt nach Christs geburde dreutzehenhundert jare darnach in dem vier und sybentzigistem jare an sand Margareten tage der heyligen junchvrawen."}
{"text": "Ich Ulreich der Wagner von Pach, ich Kathrey sein haus vroewe und ich Stephan ier sun vergehen offenbar mit disem brief allen leuten di in sehent oder hoernt lesen, das ich mit wol verdachtem muet zu der zeit do ich es wol getuen mocht und auch durich rechter notduerft meins geltes recht und redleich verchouft hab mein drittail, das ich gehabt hab an dem hof ze Pach, das mir mein vater seliger gelazzen hat, dem erbern herren probst Dyetmarn und dem convent datz Sand Poelten mit alle di und dar zuee gehoert, es sein paungerten weingaerten oder zehent ze veld und ze dorf oder wie das genant ist, umb achtzehen phunt wienner phening, der ich gar und ganz verricht und gewert pin, also das ich noch mein eriben gegen dem vorgenanten drittail des hofs nimmermer dehainn chrieg noch ansprach haben schuellen und furbas ier rechtes aigen sein schol mit allen nuetzen als ichs in rechter lechens gewer von dem vorgenanten probst Dyetmarn und dem convent herpracht hab. Und zu pezzer sicherhait gib ich in disen brief, versigelten mit des edeln meins genedigen herren insigel, hern Hansen von Chunrring, obristen schenchen in Oesterrich, der des guets obrister vogt ist, wann ich nicht aigens insigels hab. Und sind auch des gezeug Uelr. der hofmaister datz Pach, Pillgreim von Pach der herren weinzuerl von Sand Poelten, den di sache wol chunt ist. Der brief ist geben nach Christi gepurd dreuzehen hundert jar in dem vier und vierzigisten jar, des suntags an dem palm tag."}
{"text": "Wir Herman von gottes vnd dez stuls gnaden ze Rome bestater abt dez gotzhuses ze sant Gallen tugen kunt allen den, die disen brief sehent ald horent lesen, vnd vergehin offenlich an disem brief, das wir dem frummen vesten ritter hern Vlrichen von Ams vnd sinen erben vmb den guten getruwen dienst, den vns der selb herr Vlrich von Ams dike getan het vnd noch wol tun mag, schuldig sient vnd redlich gelten sulint vnd vnser nachkomen sechzehen mark silbers gutes vnd vnuersprochens Costentzer gewihtes, vnd habin ime vnd . . sinen erben darvmb recht vnd redlich versetzet ze ainem rechten werendem pfande vss dem hof ze Marpach zwai pfunt vnd funf schilling pfenning gelts, die man nemmet kas pfenninge, vnd drissig schillinge pfenninge gelts alles guter vnd gnamer Costentzer mvns vss den widemen ze Bernang in dem Rintal, mit solicher beschaidenhait vnd gedingde, wenne der selb her Vlrich von Ams ald sin erben, ob er enwere, des vorgeschriben silbers von vns ald von vnseren nachkomen vor sant Johans tag des Touffers volleklich gewert vnd vssgericht werdent, das vns vnd vnserm gotzhus denne du vorgeschriben guter vnd pfender mit allen nvtzen von inen ledig sint ane furzug, wurd aber er ald sin erben des vorgeschriben silbers von vns ald von vnseren nachkomen vssgericht nah dem vorbenempten sant Johans tag, so sint inen och darnach die nehsten vorgeschriben nvtze vff den egenanten pfendern vnd gutern volleklich geuallen ane widerrede. Vnd ze merer sicherhait aller dirre vorgeschribener dinge henken wir fur vns vnd vnser nachkomen vnser insigel an disen brief. Der geben ist ze Wile in der stat, do man zalte von gotes geburte druzehen hvndert jar, viertzig jar, darnach in dem funfsten jar, an dem nehsten samstag vor sant Gregorien tag."}
{"text": "Wir Cvnrat von gotes genadun abte des gozhuses ze sante Gallen tuien kunt allen, die dise brieue ansehent oder horent lesen, das fro Gerdrut von Brunberc vor vns mit rehter vnd gemainer vrtailde behebit hat das Saeligen hof vnd die akker, die dar in horten, die sumelich burgaer von Wile von ir wirte Saelige ze lehen hetin, das die ir rehtes lipgedinge si, vnd das das nit enschado den burgaeren von Wile an ir lehen vnd an den akkern, wan das si in ir lehens gewer sun beliben. Dar ubir ze ainem vrkunde gebin wir disen brief mit vnserm insigel. Das geschach ze Bortenaer pul, vnd dirre brief wart gebin, do man zalt von vnsers herrin geburte tusent jar, zwaihundert jar, an dem zinstag vor sant Vrbanes tage."}
{"text": "Wir Symon von Gotes genaden abpt ze Lambach vnd der gancz conuent desselben klosters uergehen vnd tun kunt offenbar mit dem brif allen, den er furpracht wirt, daz wir mit wolbedachtem mut vnd mit ueraintem rat recht vnd redleich ze ainem rechten eribrecht uerlihen haben fumf fumftail halbew auz der Prunhub ze Obertzeidlarn mit alledem, daz durich recht vnd von alter dartzu gehort vnd dauon bekomen mag ze holcz ze ueld ze wismad uersucht vnd vnuersucht Fridreichen von Tzeidlarn seiner eleichen hawsfrawen Annen vnd allen ir paider eriben, di sew vmb ain gelt in ir gewalt pracht habent, dez di rechten eriben gantz vnd gar bericht vnd betzalt sind. Wir offen auch, daz sew di uorgenanten fumf fumftail halbew stiftleich vnd pewleich schullent innehaben vnd schullent vns vnd vnserm gotzhaws allew jar dauon dinen vnd raichen an vnser Frawentag ze der dinstzeit fumfvndsybentzig phening, an dem Prehentag achthalben vnd dreizzig wyenner phening ze pawstewer, an sand Jorigentag fumfthalben wyenner phening ze uogtstewr, ze Sonwenten fur hew sechs phening, ze Weynachten ain fuder holtzes, ze Ostern ain fuder, ze Phingsten ain fuder vnd an sand Kylianstag auch ain fuder holtzes. Darinne schol Gedrawt di Perin, di daz sechstail inne hat, mit dem holtzfurn mitleiden haben. Ez dinent auch di obgeschribnen anderthalbs dinsthun vnd ain uogthun. Sew schullent auch dhain wandlung damit haben, weder mit uersetzen noch mit uerschauffen noch mit dhainerlay weys an vnser hant vnd guten willen vnd schullent auch allez daz dauon leiden vnd dulden, daz ander vnsers gotzhaws eribler gein vns vnd vnserm gotzhaws leident vnd duldent, vnd vnuertzigen vnsers gotzhaws rechten in allen sachen. Daz bestetigen wir also mit dem offen brief versigelt mit vnsern paiden anhangunden insigeln. Das ist geschechen nach Christi geburde drewtzehenhundert jar, darnach in dem sechsvndnewntzigisten an sand Elspetentag."}
{"text": "Ich Leuppolt der Tvmayer zu den zeitten probst vor der Inprukk ze Pazzaw vnd mein hausfraw Ann vergechen Offenbar mit dem brief allen lauten, daz vns der erberig Herr Her Dietmar probst ze Reichersperg vnd der conuent da selbs lazzen irew guet ze rechtem Leibgeding zway zu amelreiching vnd ains ze Lindenperg gelegen in Schardinger gericht, di Emalen von in Jacob der Grueber purger ze Pazzaw von irm gotzhaus ze Leibgeding inn gehabt hat, da von er mit gutleichm willen gestanden ist, vnd sew dem gotzhaus aufgeben hat mit den vrchunden di er dar uber het, allso mit der weschaiden, daz wir in da von jarleich dienen vnd geben schullen an sand Michelstag zwen vnd sibentzkig pfenig wienner munzz. Taten wir dez nicht, so habent si vollen gewalt auf den vorgenanten guten dar vmb ze pfenten. Wurd aber in pfantung gewert oder verstannden in dhainner weis, so haben wir all vnsrew recht verloren vnd mugen si dar nach mit vnserm gutleichen willen an all widerred mit den obgenanten guten allen iren from schaffen tvn als mit ander irs Gotzhaus lediger hab. Wir schullen auch vnserew recht weder versetzen noch verchauffen, nur mit irem gutleichen willen vnd gunst. Vnd wann vnser paider leyb nicht mer sind, vnd ab gent, so sind in vnd irem gotzhaus di offt genanten gut Ledig worden, alz man sew dann vindet ze haus, ze hof, ze holtz, ze veld an widerred aller laut . vnd daz in daz allso stat, gantz vnd vnzebrochen beleyb, gib ich in vorgenanter Leujpolt der Tvmayer vnd mein hausfraw Ann den brief versigelten mit meinem anhangundem insigel vnd dar zue auch mit dez Erbern mannez Jacobs dez Grueber purger ze Pazzaw anhangundem insigel versigelt der sein Jnsigel durch vnser vleizzigen gepet willen zu einer pezzern sicherhait vnd gedaechtnuzz an den brief gehangen hat im vnd seinen Eriben an allen schaden, gebn an sand Gorgen tag nach Christes gepurtt dreutzzechen hundert iar vnd in dem Syben vnd sibentzkistem iar."}
{"text": "Ich Weichart von Topel, hofrichter in Osterreich tvn chvntt offenlich mit disem brief, das her Reinbrecht von Schonnberch vor mir in dem hoftaiding ansprach den erbern herren abbt Vlrichen von Liligenveld vmb funf vnd sibenczig phenning geltes, di er im dienen solt von einer hofstat gelegen ze Chrembs zenechst Liligenvelder hof vnd chlagt hintz im darvmb als verre, datz abt Vlreich von Liligenveld seinen gavern den erbern herren abt Hermann von Wilhering fur sich pat auf das nechst hoftaiding. Der selb sant fur recht den erbern gaistlichen man bruder Petern seinen hofmaister ze Chrembs mit vollen gewalt an seiner stat ze antwurten die clag vnd darnach chom der egenant her Reimprecht vnd pruder Peter fur recht vnd namen in einen tag mit recht wolbethvr fur meinen herren herczog Albrechten ir sach da auz ze tragen auff denselben tag. Chom der egenant pruder Peter vnd nam dar vber meines herres prief, das er den tag gesucht hiet. Vnd chom her Reimprecht von Schennberch nicht als er sich vermezzen hat. Darnach in dem nechsten hoftaiding chom aber her Reinprecht fur recht nicht, das er sein chlag volfurt hiet, als er ze recht tvn solt. Do chom der egenant geistleich man pruder Peter der hofmaister vnd pat mit vorsprechen vragen, was recht wer. Dem wart von den lantherren ertailt vnd veruolget mit frag vnd mit vrtail: Seid her Reinprecht von Schonnberch sein chlag niht volfurt hiet noch fur recht niht chomen wer, ez solt der egenant erber her abt Hermann ze Wilhering vnd sein gotzhaus furbaz von herrn Reimprecht von Schonnberch vmb die egenanten funf vnd subenczich pfenning geltes gerubt beleiben vnd allen iren fr um damit schaffen als mit anderm irem gut vnd sol sev dar an schirmen mein her der Hertzog nach des landes recht in Osterreich. Der taiding gib ich disen brief ze einem vrchunde. Der geben ist ze Wienn nach Christes geburd vber drevtzehen hundert jar vnd in dem acht vnd viertzigistem jar, des mitichens vor sand Michelstag."}
{"text": "Allen den, die disen brief ansehent lesent oder horent lesen, kund ich Bertelli Niessli vogt ze Swarzenbach vnd vergich offenlich mit disem brief, daz fur mich kamen ze Rikkenbach vnder der linden, do ich von mines genadigen herren graue Cunratz wegen von Furstenberg offenlich ze geriht saz, Johans von Brunberg Hainrichs saligen von Brunberg elichen sun vnd Anna sin elichi wirtinne Cunratz des Rupreswillers elichi tochter ainhalb vnd Hainrich der Suter von Lamprehtswille, den man nemmet Adelberg, andrenthalb, vnd namen da die vorgenemten Hans von Brunberg vnd Anna sin elichi wirtinn ze fursprechen Johansen Borhuser burger ze Wil, der offenot von ir wegen vnd an iro stat vnd sprach, daz su von ir redlichen not wegen ellu du reht vnd rehtung, so su hatten zu dem an dem hof ze dem Nidren Brunberg ald darinn ald darus, reht vnd redlich verkoft hettin vnd hettin du selben reht vnd rehtung ze koffenn geben dem vorgenemten Hainrich dem Suter vnd sinen erben vmb zehen pfunt Pfenning guter Costenzer muns vnd warin och der selben Pfenning gantzlich von im gewert vnd wolten im och du selben reht vnd rehtung vf geben vnd vertgen, als reht war, vnd baten mich erfarn an ainer vrtail, wie su daz tun soltin, daz es kraft hetti nu vnd hienach, do fragt ich vorgenemter rihter vrtail vmb, vnd ward ertailt mit gemainer vrtail, daz der vorgenemt Johans von Brunberg daz mit siner hand an des gerihtes stab tun solti vnd daz die vorgenemt Anna sin elichi wirtinn nam ainen vogt an dem ring, wen si wolt, mit des vorgenemten ir elichen mannes willen vnd daz si der selb ir vogt furti ze drin malen vsser des gerihtes ring vnd si ze ieglichem mal fragti, ob si es vnbetwngenlich tat vnd willeklich vnd gern tun wolt, vnd dann daz mit ir vnd mit des selben ir vogtes handen an des gerihtes stab tun solti vnd daz es also wol kraft hetti nah dem rehten. Do nam si ze vogt Hainrichen den Verren von Burglon wilent amman ze Swarzenbach mit des vorgenemten ir elichen mannes willen, dem ich och die vogtye nah des landes gewonhait verleh vmb die sach, der furt si ze drin malen vsser des gerihtes ring vnd fragt si ze ieglichem mal, als im vormals ertailt was, ob si es vnbetwngenlich tat vnd willeklich vnd gern tun wolt, der sait och ze ieglichem mal bi sinem ayd, daz si es vnbetwngenlich tat vnd willeklich vnd gern tun wolt, vnd gab da der vorgenemt Johans von Brunberg mit siner hand vnd och die vorgenemt Anna sin elichi wirtinn mit ir vnd mit des vorgenemten ir vogtes handen ellu du reht vnd rehtung, so su hatten vsser dem zu dem an dem vorgeschriben hof ze dem Nidren Brunberg ald daran, letklich vf an des gerihtes stab mit gelerten worten, als inen vormals ertailt ward, vnd enzeh sich och da der vorgenemt Johans von Brunberg mit siner hand vnd och die vorgenemt Anna mit ir vnd mit des selben ir vogtes handen an des gerihtes stab vor offenem geriht vnd enzihent sich mit disem brief fur sich fur alle ir erben vnd nahkomen gen dem vorgenemten Hainrichen dem Suter gen allen sinen erben vnd nachkomen aller aigenschaft aller lehenschaft aller manschaft aller gemaind aller gewer alles vszugs alles rehten gaistlichs vnd weltlichs gerihtes aller vordrung vnd ansprach, so su an dem in dem zu dem ald vsser dem vorgeschriben hof ze dem Nidren Brunberg ald daran gantzlich oder an dehainem tail des houes hatten oder von kainerlay sach wegen iemer gehan gewinnen oder erwerben mohtin von reht oder von gewonhait. Die vorgenemten Hans von Brunberg vnd Anna sin elichi wirtinn hant och gelobt fur sich vnd fur alle ir erben, der vorgeschriben reht vnd rehtung vnd des kofs wer ze sinn nah reht gen manglichem vf gaistlichem vnd vf weltlichem geriht, wa vnd wenn ald wie dik sin der vorgenemt Hainrich der Suter ald sin erben bedurfent vnd notdurftig sint, an geuard. Vnd dez ze ainer warhait henk ich Bertelli Niessli vogt da vorgenemt min insigel von des gerihtes wegen an disen brief. Darnach veriehen wir die vorgenemten Hans von Brunberg, Anna sin elichi wirtinn, Hainrich der Verre vogt vnd Johans Borhuser fursprech in diser vorgeschriben sach ain gantz warhait aller der ding, so hieuor von vns an disem brief geschriben stat, vnd ze merer sicherhait der selben ding henken wir die vorgenemten Hainrich der Verr vogt vnd Johans Borhuser fursprech in diser vorgeschriben sach vnsri insigel an disen brief, vnd won wir die vorgenemten Johans von Brunberg vnd Anna sin elichi wirtinn aigener insigel nut enhaben, so haben wir vns verbunden vnd binden vns mit disem brief vnder des vorgenemten Hainrichs Verren insigel, war ze lassenn vnd stat ze haltenn alles, daz von vns an disem brief geschriben stat. Der geben ist ze Swarzenbach in dem jar, do man zalt von gottes geburt druzehenhundert jar, sechzig iare vnd darnach in dem andern jare, an dem nahsten zinstag nach vnser frowen tag ze der liechtmisse."}
{"text": "Ich. Ditreich Schench von Tobra vergich offenwar an diesem brief, vnd tvn chvnt allen den, die sechent oder horent lesen, daz ich mein lechen auf dem pvchel. da arnolt auf gesezzen ist. daz mein rechtz aigen gewesen ist. ze chovffen gegewen han, dem erwern herren apt Chvnraten datz Seytensteten vnd dem selwen Goteshaus vmb aindlef pfunt pfenning, mit meiner hovsfrowen vron Chvnegvnten. vnd mit meinz svns Ditreichez gutlichem willen, ledichleichen vnd an allen chrieg. wer aver daz iemen daehain ansproch oder dehain recht an dem leben hawen wolt. der sol dem vor genanten herren apt Chonraten von Seytensteten vnd dem selben Gotzhavs zwaintzig pfunt pfenning gewen. vnd sol sich der selb dez lehen vnder winden, geschiecht auer dez niht. So sol er vnd daz Grotzhavs daz selbe lechen haben ewichleichen, dez ich Ditreich Schench vnd mein housfrowe ver Chvnegunt vnd mein svn Ditreich sein gewer sin vor allem recht. Daz daz gelube stet vnd vnzebrochen beleib. gib ich Ditreich Schench. dem erbern herren apt Chvnraten datz Seytensteten vnd dem selben Gotzhaus disen brief zeurchunde. bestetigt vnd gevestnet mit meinem Insigel. vnd sint dez gezevg. her Heinrdch von Horawe. Ditreich sein Svn. Fridreich vnd Vlreich die pavzzen. Ditreich von Erwing. Alram der Stiller. Frideraich der Hofmaister. Ekkel der chelner. Daz ist geschehen. da von christes geburde ergangen sind tavsent iar. drev hvndert iar. dar nach in dem acteiden iar. an der herren tag primi et feliciani."}
{"text": "Wir Ludwig von Gots genaden romischer Kaiser, ze allen zeiten merer des Reichs entbieten vnserm Forstmaister uber den Weilhart, der iez ist, oder hernach wirt, unsern lieben getreuen unser hulde und alles gut. Wir wellen und gebieten euch vesticlichen und ernstlichen, datz ir unser lieb dimutig den Abbt und daz Convent dez Gotzhaus ze Raitenhaslach lazzent furen und nemen alz vil wintvelliges und ligendes holzes aus dem obgenanten Weilhart, as sy in irm chloster bedurffent ze brennen, und wellen nicht, daz ir sy daran hindern noch irrent mit chainen Sachen, als lieb euch unser hulde sint. Der Brief ist geben ze Munichen des pfinztages nach Urbani in dem drew und dreisigisten jar unsers Richs, und in dem zwainzigisten unsers Kaisertums."}
{"text": "Ich Chunrat der Stemp mein Hausfraw vnd all vnser Erben veriehen offenlich mit dem brief allen den die in sehent, lesent oder hornt lesen, daz mir der Erber Herr Her Hanns von Raep, Chorherr ze Pazzaw, an seines bruders stat Hern Chunrats ze den zeiten Pfarrer ze Veklaprukk, daz Gut gelegen ze Schonndorf, daz vormalen inne gehabt hat der alt Taechler mit aller zugehorung, in freysazzweis, von besundern genaden lazzen hat, Also mit der beschaiden, daz wir da von iaerlich einem Pfarrer dacz Veklaprukk raichen vnd dienen sullen an allen abganch, aller iaerlich an vnser frawn tag in dem Heribst, fur dienst vnd Stewer, ein Halbs pfunt wienner pfenning, an allev widerred vnd da mit Huener , ze Ostern, dreizzig ayer, vnd zwen Chaes, dar zu sull wir auch aus richten allev tagwerch an aller stat einen Pfarrer vngolten, als von alter her chomen ist, Auch sullen wir daz obgenant gut paewlich legen ze Haws vnd ze Hof, ze Holcz vnd ze veld, vnd wann vns dasselb gut ein pfarrer nicht lenger mainet ze lazzen, so sullen wir ez paewlich ligen lazzen nah Landes recht trewlich an geuer. Es ist auch ze merkchen, daz ich obgenanter Stemp, mein Hausfraw, oder mein Erben, aller iaerlich gen sol, in eines Pfarrer Stift, oder seines verweser mit zwayen Huenern, vnd sol daz obgenant Gut aufgeben, vnd mag mir denn ein Pfarrer, oder sein verweser, daz selb gut wider lazzen, von besundern genaden, waer auch daz vns ein pfarrer oder sein verweser daz oftgenant Gut nicht lenger wolt lazzen, So sol ich vorgenanter Chunrat der Stemp, mein Hausfraw, noch mein Erben, dhainerlay vordrung, an sprach, noch reht, auf daz obgenant Gut nicht ziechen, vnd mag ein pfarrer oder sein verweser allen seinen frum damit schaffen, wie vnd wa er wil, als mit seinen freyn aigen, daran wir in noh anders iemand von vnsern wegen weder mit reht noh an recht geistlichen vnd weltlichen nicht engen noh irren sullen in dhainen weg, Vnd dar vber zu einen vrchund gib ich obgenanter Chunrat der Stemp, den brief versigelten mit meinem anhangunden Jnsigel vnd mit Wernharts dez Chern ze den zeiten Richter ze Veklaprukk Jnsigel, der daz durch vnserr vleizzigen gepet willen zu einer zeugnuzz daran gelegt hat, iem vnd seinen Erben an schaden, dar vnder ich mich vorgenanter Chunrat Stemp, verpind fur mich, fur mein Hausfrawn vnd all vnser erben alles daz staet ze behalten, daz an dem brief geschriben stet, Der geben ist, nah Christi gepurd drewczehen hundert iar dar nach in dem Achten vnd Sibenczigistem iare, dez freytags nah sand Philipps vnd sand Jacobstag der Zwelifpoten."}
{"text": "Ich Cuntz Zobeli, den man nempt Rainolt, burger ze Veltkirch tun kund vnd vergich des offenlich mit disem brief allen den, die in ansehent lesent oder horent lesen, das ich schuldig bin vnd gelten sol recht vnd redelich vnd min erben, ob ich enware, Rudolffen Mayger von Altstetten vnd Annen vnd Vrsullen sinen schwostran, allu dru Diethegens Maygers saligen von Altstetten elichu kind, vnd iren erben, ob sy enwarint, sybentzig pfunt guter vnd genamer pfenning Costentzer munsz ald so vil der munsz, du dann ze mal, so die werschafft geschehen sol, ze Veltkirch in der statt fur Costentzer pfenning vngevarlich geng werd vnd genam ist, die ich inen schuldig worden bin vmb win, den mir iro vetter vnd rechter vogt Jos der Mayger von Altstetten an iro statt ze koffent geben hat, die selben pfenning sollint ich ald min erben inen ald iren erben gar vnd gantzlichen richten weren vnd bezaln vff nv den nachsten sant Martins tag, der aller schierost nach der dat dis briefes kompt vnd kunfftig ist. Tugint ich ald min erben des nit, wie dann su oder iro erben des selben gutes nach iro ersten vorderung ze schaden koment, sy nemint es an schaden an juden an cristan an wechseln an koffen vff linwat oder an anderm gewonlichem schaden, ald won neme so vil gutes vff su an schaden ald kamint su sin ze schaden von zerung von clag von bottenlon von briefen oder von gerichtes wegen ald sust von ander redlicher sach wegen, da von sollint ich vnd min erben su vnd ir erben vmb dis vorgenant hobgut vnd schaden ane allen iren schaden gar vnd gantzlichen losen ledigen vnd och vnclagber machen, als ich inen das fur mich vnd min erben by minen guten truwen vnd mit vrkunde dis offenn briefs gelopt vnd verhaissen hab. Vnd vmb dis vorgenant hobgut vnd schaden hab ich inen ze merer sicherhait ze rechten burgen geben vnd gesetzt minen lieben ohen Johansen Stoklin stattamman vnd Hainrichen Stoklin sinen bruder burger ze Veltkirch baid vnuerschaidenlich, die hand inen och gelopt by iren guten truwen, war ob ich den vorgenanten kinden dis obgedacht gut nit richti noch werti vff den vorgenanten tag vnd in der wyse, als vor ist beschaiden, das sy inen ald iro gewissen bottschafft dann nach iro ersten vorderung vnuerzogenlich vmb dis vorgenant hobgut vnd schaden verpfenden sont mit guten vngevarlichen varenden pfanden, die man dann getriben oder getragen mag, vnd sont das tun als dik als lang vnd als vil, vntz das du obgedachten kind ald iro erben des vorgenanten iro hobgutz vnd alles schadens gar vnd gantzlich ane allen iren schaden bezalt vnd vssgericht werdent in der wyse, als vor ist beschaiden, an gevard. Wa ich ald min erben vnd dis vorgenanten burgen das alles nit tatint, als vor geschriben stat, so hand du vorgenanten kind vnd iro vogt darnach, wenn su wend, vollen gewalt vnd fryges vrlob, das sy vnd iro erben vnd alle, die inen des helffen wend, mich vorgenanten gulten vnd min erben vnd och die obgenanten burgen vmb dis vorgenant hobgut vnd schaden wol angriffen hefften pfenden bekumberen vnd vmtriben sont vnd mugent an allen vnsern ligenden vnd varenden gutern in stetten vff wasser vnd vff dem land vnd allenthalben, wa vnd wie sy wend, es syg mit gericht gaischlichem ald weltlichem ald an gericht, als dik als lang vnd als vil, vntz das sy des vorgenanten hobgutes vnd schadens gar vnd gantzlich ane allen iren schaden bezalt vnd vssgericht werdent, als vor ist beschaiden, an gevarde. Vnd vor der pfandung sol mich vorgenanten gulten min erben noch die obgedachten burgen noch enkain vnser ligent noch varent gut in dekain wyse nit schirmen weder gaischlich noch weltlich gericht ban noch acht noch enkainer schlacht ander sach susz noch so an all gevard. Vnd wie du vorgenanten kind des angriffens hefftens vnd pfendens och vngevarlich ze schaden koment, den selben schaden mit dem vorgenanten hobgut sol ich vorgenanter gult ald min erben inen ald iren erben och ablegen vnd ab tun an all widerred. Ich der selb gult genant Cuntz Zobelli hab och die vorgenanten burgen baid gelopt ze losent by minen guten truwen, wie sy von dirre obgedachten burgschafft vnd des gutz wegen iemer ze schaden koment ald ir erben, ob sy enwarint, vnd vmb den selben schaden iren worten ze gelobent an ayd. Es sol och manglichem ze wissent sin von des vorgeschribenn wins wegen, den ich von den kinden vnd irem vogt gekofft han, als vor ist beschaiden, das da namlich berett vnd gedinget ist, ob sich erfund an der vacht vnd an den vassen, darinn ich den win gekofft han, das des selbens wins me war, dann wir ietz vberschlagen vnd geschatzet hand, als die obgeschriben summ geltz wyset, das och dann ich vnd min erben den selben ubrigen win inen vnd iren erben och gantzlichen bezaln vnd vssrichten sollint nach dem, als wir des koffs vber ain komen sigint, an gevard ze gelicher wyse, war och, das des wins minder war, dann als vor ist beschaiden, der sol vns an der obgedachten summ den sybentzig pfunt pfenningen ab gan och an gevard. Vnd des alles ze warem vnd offem vrkunde so hab ich vorgenanter gult Cuntz Zobelli fur mich vnd min erben min aygen insigel offenlich gehenkt an disen brief, darzu och wir obgenanten burgen baid Johans Stokli stattamman vnd Hainrich Stokli burger ze Veltkirch vnsru aignu insigel offenlich gehenkt habint an disen brief. Der ze Veltkirch geben ward des jares, do man zalt von Cristes geburte druzehenhundert vnd achtzig jar vnd darnach in dem nunden jar, an dem hailigen abent ze pfingsten."}
{"text": "Ich Vlreich von Lonstorf vergich vnd tun chunt offenbar an dem prief allen den, di in sehent oder horent lesen di nu sind oder hernach chumftig werdent, daz ich mit wolbedachtem mut mit gunst vnd mit rat aller meiner vreund ze der zeit do ich iz wol getun mocht, geschaft vnd geben han meinen voruodern, mier vnd meinen nachchumftigen ze einem ewigen selgeret meinen hof ze Musching gelegen in Ansvelder pharr vnder dem haus ze Zurberch, der mein vreys chauf aygen gewesen ist, dem ersam gotshaus dacz sand Florian vnd besunderlich dem spital do selbs also beschaidenlich, daz der, der des spitals phleger ist, den vorgeschriben hof ze Musching sol inn haben vnd da von jerlich raichen sechczehen siechen in dem vndern spital, yedem siechen fumf vnd vierczik wienner phenning, daz machet drev phund phenning, vnd den herren in dem conuent zwelif schilling phenning, dar vmb sullen si mier jerlich vnd ewichlichen meinen iartag begen dez nachsten tags vor sand Sebastians tag mit vigilig vnd mit selmezz. Wer awer, daz dar an dhain saumpnung geschech, als vor gescriben stat, so sullen sich mein nachst vreund des obgescriben hoss ze Musching vnderwinden vnd den als lang inn haben, vnczt di saumpnung wider pracht wiert gancz vnd gar, wenn awer di saumpnung wider pracht wiert, so sullen si sich des selben hofs auzzen rnd darauf nicht mer haben ze sprechen, iz wurd denn di saumpnung mer geeuert, wolden si awer den hof dar nach ze lang inn haben, so sol in, wer des gotshaus vogt ist, den selben hof scherm, als anders des gotshaus aygen; vnd daz daz stet ewichleichen vnd vnzewrochen belib, dar vber gib ich vorgenanter Vlrich von Lonstorf in den offen prief, besigelten mit meinem vnd mit meins ohaims Stephans von Hohenberch, mit meins vetern von Lonstorf, gesessen ze Sinibelchirchen vnd mit meins ohainns Gundakers von Ror anhangunden jnsigeln. Der brief ist geben nach Christs gepurd vber dreuczehen hundert jar, dar nach in dem vier vnd fumfczikisten jar."}
{"text": "Ich Rudolf von Scherffenberch vergich mit disem prief vnt tun chunt allen den die in sehent, hoerent, lesent, daz ich mich vmb die sache vnt ich wider meinen herren pischof Chuenrat von Freysing vnt wider meinen vreunt hern Velrich von Waltsse getan han an der veste ze Preysekk, genczlich vnt enzichlich an sev gesaczt han, also waz der vorgenante mein herre pischof Chunrat von Freysing vnt mein vreunt her Vlrich von Waltsse dar vber sprechent daz ich dar vmb tun sol, des schol ich in vollechlich vnt willich sein ze tun, des verpint ich mich gegen in mit vrchunt dicz priefs den ich in geben han ze einem vrchunt der warhait versigelt mit meinem insigel. Der prief ist geben ze Grecz, da man zalt von Christes gepurde dreuzehenhundert jar vnt dar nach in dem siben vnt zwainzgistem jar, des nahsten Phincztags nach sand Johans tage ze Sunbenten."}
{"text": "Ich Vlreich der Hafner vergich offenwar an disem prief von dem czehent, der da leit zu neusidel auf weingarten vnd den ich zu lechen von mein hern probst von neunwurch, der selb czehent ist nur mein leiwgeding, vnd wan ich heunt, oder maring nicht enwer, so schvl derselb czehent wider erben auf daz vorgenant chloster zu newnwurch. Daz disev red also stet sei, dar vber gib ich in disen prief versigelt mit meim Insigel vnd mit des erbern herrn Insigel her Vlreich von hauspach der diser sach gecheug ist mit seim insigel. Datum anno domini M. CCC L Sabbato ante Viti."}
{"text": "Wir apt Gierg von gotcz genauden dez gotzhus ze sant Gallen vergehind offenlichen an disern brief, daz vns bat Ernst der Lang Vogt, daz wir von im vf nemind driv mann mad wiswaschz an den hof steten vnd dri juchart akkers strekend neben den hof steten ab vnd ain holczlin lit in dem Schophloch, alz bi Rutlingen dem dorf gelegen, daz het er durch sin not verkauft vnd het dz Luczen von Hornstain geben ze kaufenn von Buttelschiez vmb ains vnd viertzig phund haller vnd het ez ze lehen gahaben von vns vnd von vnserm gotzhus vnd bat vns, daz wir ez lihin dem selben von Hornstain, die bet erhortun wir, wan si vns zitlich duht, vnd namun die vorgeschriben wisen vnd akker vnd holcz vf von Ernsten dem Vogt vnd lihen ez Lutzen von Hornstain ze ainem rehten man lehen in der wis, az ez der vorgeschriben Vogt von vns vnd von vnserm gotzhus vor ze lehen hett, vnd habin dis getan, az ez kraft vnd maht han sol vnd mag nauch gewonhait vnd nauch reht vnsers goczhus. Vnd dez ze vrkund henken wir vorgenanter apt Gierg ze sant Gallen vnser insigel an disen brief. Der geben wart, do man zalt von gotz gebivrt drivzehen hundert jar, sehtzig jar, dar nauch in dem sehsten jar, an aller hailigen abend."}
{"text": "Ich Walchun der Chostel purger ze Lincz Gertraut mein hausfrawe und Agnes unser baider tochter wir verjehen, das uns unser gnadiger herre her Pilgreim erczbischof ze Salczburg legat des stuls ze Rom seinen hof und das haus ze Lincz lazzen und gelihen hat zu unsern tagen, als sein brief sagt den wier von im darumb haben mit der beschaiden, das wier im und seinen nachchomen mit demselben hof und haus mit chellern und mit chasten mit stallung und mit allen dem das zu dem hof gehort warten sullen also, das wier dhainerlay handlung in den chellern und chasten nicht haben sullen uncz ier wein und traid darin chomen, was denn ubriger cheller und gemach waren, da mugen wir unsern frum wol mit geschaffen. Es ist auch zu merchen, das wir unserm vorgenanten herren von Salczburg denselben hof und haus pawn sullen mit ainer guten newn stuben mit stallung zu sechtzig pfarden mit chamern und mit ainem guten dach also, das unser vorgenanter her von Salczburg und sein hofmaister mit ieren dienarn wol dar inne gesein mugen, und darumb uns unser vorgenanter her von Salczburg zu demselben paw von besundern gnaden ze hilf geben zway und dreizzig pfunt wienner pfenning das wier das pawe dester nuczleicher volpringen mugen. Auch ist ze merchen, ob wier das pawe also nicht volprachten und das auch wier den hof und das haus mit allem pawe rechten und nuczen nicht innehieten als vorgeschriben stet, so sein wier von allen unsern rechten die wier an demselben hof und haws haben gar und gancz gevallen an allew chlag und an reht, und mag unser vorgenanter herr von Salczburg und sein nachchomen denselben hof und haus lazzen und geleihen wem sev wellent und mugen noh sullen wier darumb dhain ansprach vordrang hincz in nicht haben, das loben wier mit unsern trewen an aydes stat. Und das in das von uns stat und unczebrochen beleib, geben wier den offen brief versigeltn mit unsers lieben herren hern Ewerhartes von Wallse haubtmans ze Lincz anhangundem insigel, und mit meinem des egenanten Walchuns des Chostleins anhangendem insigel. Der brief ist geben ze Lincz, do man zalt von Christes gepurd drewczehen hundert jar darnach in dem siben und sechczigistem jar an ertag nah sunnewenden."}
{"text": "Ich Winther der Durner ich Kathrei sein hausfraw und alle unser erben verjehen, daz wir mit gunst meins swagers Larentzen Ruegers dez sneyder sun von Ens ze chauffen haben geben unser gut genant an der Stigel gelegen in der pfarr ze Ansveld, daz lehen ist von den erbern Herren von Chappellen und von den von Chunring dem erbern mann Nyclan dem Furholtzer gesezzen an dem Aygen in der egenanten pfarr vrawn Margreten seiner hausfrawn und allen sein erben umb ein gelt, dez wir gantz und gar gericht und gewert sein zu rechten tegen. Daz im di red von uns also stet und unzebrochen beleib, dar uber so gib ich obgenanter Winther der Durner in den offen brief versigelten mit meinem anhangunden insigel wolbestetigt und mit meins lieben swagers Larentzen Rueger dez Sneyder sun von Ens und dez erbern mannes Ulreichs des Uetzinger zder zeit gesezzen ze Lincz payder anhangunden insiglen. Geben da man zalt von Christi geburd dreutzehenhundert jar und in dem fumf und sechcziksten jar an sant Thomans tag."}
{"text": "Wir Albrecht von Gotes gnaden hertzog ze Osterreich, ze Steyer und ze Kerndten tun chunt, daz wir unsern getrewen den burgern ze Steyr gemainlich die gnad getan haben und tun auch mit disem brief, zwaz man in der stat ze Steyer wandelt, von wem die wanndlung geschieht, daz sol auch datz Steyer auzgericht werden und mugen unser burger daselbs darumb aufgehaben werden; zwaz man auch vor unserm richter ze Steyr anlangen ist, swelicherlay geltschuld daz ist, darumb soll der richter phant oder phening dem gelter antwurten; auch welln wir daz man auzzerhalb des purchfriedens ze Steyer in ainer meil an chainer ungewonlichen stat wein schenkch, dann als ez vor alter herchomen ist. Mit urchund dises briefs. Geben ze Wienn am eritag vor dem palmtag. Nach Christi geburd dreyzehnhundert jar darnach in dem sechs und funffzigisten jar."}
{"text": "Ich Otakker von Lobenstain tvn chvnt alle den, di disen brief an sehent oder lesent, daz ich hern Chvnrat von Chapelle han geben di aigenschaft an den zwain hveben ze paeschinge, di Eberhart bei dem tor ze lintz von mir het, vnd bin ovch der selben zwaiger hveb sein gwer fvr mein brveder vnt fvr alle ansprach an alle der stat, vnt er ez an mich svecht, vnt ob im dar an icht ab gienge, daz im leicht di vor genanten hveb wurden an behapt, so sol ich im sehzich phvnt schuldich sein vnt sol di haben ovf alle dev, vnt ich han vnt daz daz staet vnd vnuerchert beleibe, gib ich im disen brief ze vrchvnde versigelt mit minem insigel vnt mit den gezevgen, di hie geschriben stent: her hainrich von volchenstorf, her hainrich von lonstorf, her Otte sein brveder, Rveger der hvttaer, hainrich von dietreiching, her vlreich der movter ze lintz, her hainrich sein brveder, her hainrich der pranter. Daz ist geschehen, do von vnsers herren gebvrte ist gewesen Tovsent iar, zwai hvndert iar vnt nevn vnt ahzich iar."}
{"text": "Ich Eglolf von Amptz ritter kund vnd vergich offenlich mit disem brief fur mich vnd min erben allen den, die disen brief sehent oder horent lesen, dz ich mit guter vorbetrachtung nach rat miner frund vnd erben ains lieplichen fruntlichen vngeuarlichen wechsels vber ain bin komen vmb disu nachgeschribnen zway mentschen mit den ersamen herren bruder Johansen Bachlin pfleger des huses ze Veltkirch sant Johans ordens vnd mit dem hus vnd mit den brudern gemainlich, also dz ich inen vnd iren nachkomenn ze rechtem aigen geben han vnd och irem hus ze aigen gib mit vrkund dis briefs den drittentail, den ich gehebt han an Hansen Phylippen ab der Haldun elichen sun, der mir mit rechter aigenschaft zu gehort den dritten tail von siner muter salgen wegen Annun, du Rudis salgen von Wiler elichu tochter was, den obgenanten knaben mit lib mit gut ligendem vnd varendem gut besuchtem vnd vnbesuchtem gut mit twingen mit bannen mit vallen mit gelassen mit aller ehafti vnd rechten, als ich den selben knaben vntz her fur aigen inne gehebt han, han ich inen ze rechtem wechsel ze aigen geben vmb Elsen sin swoster vatter halb, du die obgenanten gaistlichen herren vnd iro vorgenantes hus mit rechter aigenschaft zu gehort den drittentail von ir muter salgen wegen Annen vsserm Kobelwald, vmb die selben tochter den drittentail vmb lib vnd gut vnd vmb all zugehord, als der brief vrkundet, den ich von inen han. Vnd ist doch dirre wechsel geschehen mit solichem geding, dz su in baiden wechseln ze baider site erben sond vnd erbsrecht han sond, als sitt vnd gewonlich ist vnder frunden. Des vorgedachten wechsels ich vnd min erben der obgenanten gaistlichen herren vnd iro nachkomenden vnd des obgenanten huses gut weren sin sollent, was su sin notdurftig werdent an gaistlichem oder an weltlichem gericht, nach recht. Vnd des ze warem offnen vrkund henk ich Eglolf von Amptz ritter fur mich vnd min erben min aigen insigel an disen brief, vnd ward dirre brief ze Veltkirch gegeben des iares, do man zalt von Cristes geburt druzehenhundert jar, dar nach in dem ains vnd sibentzgosten jar, an dem nachsten zinstag vor ingandem mayen."}
{"text": "Allen den, die disen brief sehent lesent oder horent lesen, tun ich Johans der Meldegger kunt vnd vergich offenlich an disem brieue fur mich vnd fur alle min erben vnd nachkomen, wan der erwirdig min genadiger herre von gottes gnaden abt Herman des gotzhus ze sant Gallen, herr Vlrich von Enna probst vnd phleger des selben gotzhus vnd min herren alle gemainlich von dem conuent ze sante Gallen von den gnaden, die su besunder zu mir hant, mich behuset hant uffen der burg ze Appacelle, darumbe han ich mit guter vorbetrahtunge vnd beschaidenhait willeklich mit ir aller willen vnd gunst gesworn ainen gelerten ait ze den hailgen mit uf gehabenr hant, dem vorbenemtem minem herren herr Vlrichen von Enna mit der selben vesti an alle geuarde getrulich ze wartenne vnd in vnd alle, die er dar schikket, in vnd us ze lassenne gewaffent vnd vngewaffent, wenne vnd wie dik er wil, vntz uf den nahsten sant Benedictes abent ze mertzen vnd darnach sehs jar, du aller nahst nach anander koment, ist das er also lange phleger ist vnd belibet des vorbenemten gotzhus. Geschach aber, das er sturbe ald nut furbasse phleger wolte sin ald in min vorbenemter herr abt Herman vnd min herren von dem conuent alle gemainlich ald der mertail vnder in verstiessin von der phleg vnd nut furbasse ze phleger woltin han, wenne das geschach inrent dem vorgeschriben zil vnd jaren, so sol ich dem vorbenemten minem herren abt Herman vnd minen herren allen gemainlich von dem conuent vnd minem herren herr Vlrichen von Enna mit inen, ob er lebt, bi dem selben aide an alle geuarde getrulich wartan mit der selben vesti vntz an ainen ainwelligen phleger in allem dem recht, als ich dem vorbenemten herr Vlrichen von Enna wartan sol in dem zil, so er phleger ist, als vor beschaiden ist. Es war danne, das disu sehs jar us warin, du nach dem nahsten sant Benedictus abent ze mertzen aller nahst nach anander koment, so sol ich minem herren abt Herman sunderlich vnd nieman andern, wan dem er mich haisset, mit der selben vesti wartan bi dem selben aide in allem dem reht, als vor ist beschaiden. War och, das min vorbenemter herre abt Herman sturbe inrunt dem vorgeschriben zil vnd jaren, wenn das geschach, so solt ich minem vorgenemten herren herr Vlrichen von Enna vnd minen herren allen gemainlich von dem conuent bi dem selben aide mit der vesti getrulich wartan in allem dem reht, als vor ist beschaiden, vntz an ainen ainwelligen abt ald phleger, vnd solte ir kainem sunderlich furbass gebunden sin denn dem andern. Ich han och gelopt bi dem selben aide, war das mich min vorbenemter herre herr Vlrich von Enna verstiesse von der behusunge ze Appacelle, das ich die selben burg anhainem, den er da behuset, in antwurten sol, e das er gesweret ainen gelerten aid ze den hailgen mit uf gehabenr hant, allu disu vorgeschriben dinge ze haltenne vnd ze vollefurenne an alle geuarde, vnd e das er als mangen erberen wern vnd troster git, als ich geben han, mit der vesti ze tunne, das ich ietzo tun sol. Ich han ouch dem vorbenemten minem herren abt Herman, herr Vlrichen von Enna vnd min herren allen gemainlich von dem conuent ze ainer merun sicherhait aller diser vorgeschriben dinge dis ersamen lut Johansen von Luterberg, den man nemmet der Phulwe, Vlrich den Giel von Glatburg vnd Johansen von Horwen geben ze wern vnd ze troster, vnd hant die gesworn ir iegkliche besunder ainen gelerten aid ze den hailgen mit uf gehabenr hant, war, das got wende, das ich diser vorgeschribenr dinge dehaines vberfur vnd nut stat wolti han, das su mich darzu twingen sont an geuarde, als verre su es mit libe vnd mit gut getun mugent, das ich es vollefurre vnd stat lasse. Vnd ze ainem waren vrkunde vnd gantzer sicherhait aller der vorgeschriben dinge so henke ich der vorgenemt Johans der Meldegger min insigel an disen brief fur mich vnd alle min erben. Wir die vorbenemten Johans von Luterberg, Vlrich der Giel vnd Johans von Horwen veriehen offenlich an disem brief, das alles das war ist, das von vns an disem brief geschriben stat, vnd des merer sicherhait so haben wir och vnseru insigel gehenkt an disen brief. Der geben wart an sant Fidun tag, in dem jar, do man zalt von gottes geburt druzehenhundert jar vnd darnach in dem sibenden vnd vierzigosten jar."}
{"text": "Ich Chunrat von Meyssow, obrister Marschalch in Osterreich, vnd ich Vlreich von Meissow sein Sun, vnd alle vnser Erben Wier vergehen offenleich mit dem brief, das wir vnuerschaidenleich gelten sullen dem erbern Chnechtt Niclasen dem Pawch fur seinen Herren hern Wernharten von Meyssow, mein obgenanten Chunrats pruder, dem Got gnad, acht vnd sibentzig phunt wienner pheiming, die er von des egenanten seines herren meins pruder wegen verlaist hat, vnd sullen ouch wir denselben Niclasen den Pawch vnd sein Erben der vorgenanten phenning vnuertzogenleich richten vnd wern an sand Jorigen tag, der schierist chumt, vnd durch mererr sicherhayt haben wir in dafur ze phannd gesatzt in dem rechten, als hernach geschriben stet, mit gutem willen, mit wolbedachtem mut, zu der zeit, do wir es wol getun mochten, vnd mit des Gruntherren hant des erwirdigen geistleichen Herren hern Donalts, Abt des Gotshawses vnser frown datz den Schotten ze Wienn, ein haws, das des vorgenanten hern Wernharts meins pruder gewesen ist, gelegen ouf der Renngazzen ze Wienn, vnd swas dartzu gehoret, da man alle Jar von dint den geistleichen herren datz den Schotten sechs Schilling vnd zwelif phenninge wienner munzze ze Gruntrecht und nicht mer, also mit ausgenomen Worten, ist, das wir den vorgenanten Niclasen den Pauch vnd sein Erben der vorgenanten acht vnd sibentzig phunt nicht richten vnd wern zu dem tag, so vorgenant ist, so sol das vorgenant haws fur dieselben phenning ir rechts Choufgut sein, furbas ledichleich vnd freyleich haben vnd allen irn frumen damit schaffen, verchouffen, versetzen, schaffen, machen und geben, wem si wellen, vnd alles das damit tun vnd wandeln, das in allerpeste fugt oder wol geuellet, an allen chrieg vndirrsal. Wir sein ouch des vorgenanten phants ir recht gewern vnd scherm fur alle ansprach, als Purkchrechts recht ist vnd der Stat recht ze Wienn in dem rechten, so vorgeschriben stet. Wer awer, das in mit recht daran icht abging, swas si des denne furbas schaden nement, das sullen si haben ouf vns vnuerschaidenleich vnd ouf allem vnserm gut, das wir haben in dem lannde ze Osterreich, wir sein lebentig oder tod. Vnd daruber so geben wir in den brief zu einem warn vrchunt der sach versigilten mit mein obgenanten Chunrats insigil von Meyssow vnd mit des vorgenanten Gruntherren Insigil hern Donalts, abt datz den Schotten, vnd mit hern Vlreichs Insigil von Selltaw, die wir des vleizzichleich gepeten haben, das si der sach getzewgen sint mit irn Insigiln. Vnd wand ich obgenanter Vlreich von Meyssow selber noch nicht aygens insigils han, so verpind ich mich mit meinen trewn an geuer vnder den vorgenanten insigiln, alles das stet ze haben vnd ze laisten, das vor an dem brief geschriben stet, der geben ist ze Wienn nach Christes gepurt Drewtzehenhundert Jar darnach in dem ayns vnd achtzgistem Jar, des nechsten Montags nach sand Michelstag."}
{"text": "Ich Havg von Rvtenstain offen vnd vergich an disem brief, das ich dem Gotzhaws zu Pawngartenberg gegeben hab ein hub, die haist auf dem hard, fur zwelff Schilling gullt, der geyt man Sechs Schilling an Sand Jorgentag vnd Sechs schilling zu dem lesten vnnser frawentag, dieselben hub han ich demselben gotshaws lediclich aufgegeben vnd hat sy in nucz vnd in gewer mit allem dem Recht, als ich sy vnd mein vorderen herbracht haben, auf die Red, das man von derselben gult meines lieben vatter herren Poppen vnd dietreichs meines brueder Jartag an Sand Veitstag daz dem vorgenanten gotshaus sol begeen also, das man von dem vorgenanten guet an demselben Jartag der Samnung datz Pawngartenberg ein vollen dienst geb all jar. Vnd darumb das ditz geschefft stet beleib vnd vnzebrochen Ewicleich, gib ich dem vorgenannten gotzhaws zu einem ewigen Vrkund disen brief versigelten mit meinem Insigil. Des sind gezewgen der hartmut von dem Stain vnd der Vlrich sein Sun, der hainrich von od vnd der heinrich sein Sun, der gotschalch von Vlacheneck, der Ortolf von Chersperg, der dietreich von Awe, der Vlrich von dem haws, der herweich von dem holtz, der betzel von arwing, der Lewtold vnd der Vlrich von Mitterberch, der Chunrad des hawser sun, heinrich von Winthag, heinrich der Imzinger, darzu manig frum man pediu Rewter vnd auch knecht. ditz ist geschehen, da von cristes geburd erganngen waren Tausent vnd zwaihundert vnd vier und newntzig Jar."}
{"text": "Ich Rvger Laitgast tvn chvnt allen den, die disen prief vernement oder lesent, :I daz der Albreht der Wagenaer ein hofstat von mir hat ze zwain leiben, div leit in der Weitenstraz vnd hat der Albreht einen lip sin havsfrowe veriaert, den andern lip mit der beschaidenheit, daz si svolen geben ze zinse herm Rvger dem Laitgast von derselben hofstat an send Haimbrames abent oder an sinem tage XVI pfenning nach pvrchreht. Daz daz also ist zwischen dem Laitgast vnd herm Albreht dem Wogner, vnd siner havsfrowen, des ist gezivch: der Rvger vor pvrch, sin svn der Heinrich, der Herman der wohtmaister vnd sin svn der Herman, der Heinrich der pfof, Fridrich der Wirnt, Haertwich der Wogner, Rapot vor Pvch vnd ander piderb laevt, di dapi waren. Der prif ist geben nach Christes gebvrt tavsent iar, zwaihvndert iar vnd in den drevvndahtzigistem iar an send Vlrichs tage."}
{"text": "Wir grauf Ludwig vnd wir grauff Ffridrich von Ottingen gebruder vergehen offenlich vnd ainmutklichen mit disem briefe allen den, die in sehend lesent oder horint lesen, den redlichen vnd gerehten wege, die dez hailgen Rumschen rychs stett in Swaben Vlme, Costens, Esslingen, Rutlingen, Rotwile, Wille, Vberlingen, Memingen, Bybrach, Rauenspurg, Lindaw, sant Gallen, Kempten, Kaffburun, Livkirch, Ysnin, Wangen, Buchorn, Nordlingen, Dynkelspuchel, Boppfingen, Aulun, Gemund, Halle, Haylgprunnen, Winpfen vnd Winsperg, alz die den bund mit anander gesworn haben vnd in Swaben fur sich genomen habent vnd steteklich haltent vnd furent, vnd da mit ach gemains lande geschirmet vnd in fride vnd gemache gesetzt werden mag, ye doch wan si denne dem haylgen Rumschen ryche alliv siniv recht ze haben vnd ze tunt aun alle geuerde mit namen hant vzgesetzt, dar vmb vnd von sollicher frivnschafft vnd liebe, die wir vnd alle vnserer vordem grauffen vnd herren von Ottingen zu den vorgenanten dez rychs stetten alle zit mit gantzem willen gehept haben, vnd ach wir ob got wil nun fur sich hin yn kunftigen ziten mit gantzem craffte haben sullen vnd wellen, so haben wir vns mit guten fursetzen wolbedachtem sinne vnd mut nach rat vnsers ratz vnd vil anderrer vnser lieben vnd getriwen vns selb mit allen vnsern landen vnd luten vestinan slozzen stetten vnd dieneren zu den vorgenanten dez haylgen Romschen rychs steten gemainlichen in den egeschriben irn bunde jetzo tugendlichen vnd gern willeklichen vnd vnbetwungenlichen gestrikt verpflicht vnd verbunden, verstriken vnd verbinden vns ach daryn jetzo mit rehter wizzent vnd mit crafft ditz briefes mit vnsern guten trvwen vnd mit geswornen ayden, die wir baid dar vmb liplich zu got vnd zu den hailgen mit vfgeboten vingeren vnd gelerten Worten gelopt vnd gesworn haben, den selben irn bunde, alli die wil vnd er werot vnd gemachet ist, daz wnt hinnan biz vf sant Georien tag den nechsten vnd dar nach funf gantziv jar yn alle wise mainuge vnd wort stet ze halten ze laysten vnd ach ze vollfurn allez, daz hie nach begriffen vnd geschriben stat, aun alle geverde. By dem ersten, war ez sache, daz iemen were der were niemen vzgenomen die vorgenanten stet gemainlichen oder ir ain ald mer besunder von irn gnaden ffryhait rechten briefen guten gewonhaiten ald von irm bunde oder an irn schlozzen stetten lutten oder guten tringen triben an griffen oder beschadigen wolte, daz wir dann den selben steten oder stat, ir were ainiv oder mer, dar zu mit vnserer mugent sullen zu ziehen beraten vnd beholfen sin aun alle geverde in der weisse, wenn oder alz bald wir daz vernemen oder innan ald gewar werden oder daz wir ald, ob wir in lands nicht enweren, vnser vogte vnd amptlut an vnser stat von in dar vmb ermant werden, dar zu mit vnserer vermugent zu ziehen vnd in daz helfen vor sin zehen mille wegs von vnsern landen, welchs wegz si denn dez notturftig werden oder bedurfen, getrvlichen vnd aun all geverde vnd ze gelicher wisse, alz ob ez vnserer selbs sache ware, alz lang vntz daz daz gentzlichen erobert wirt, vnd sullen ach vnser der obgenanten graffen ainer mit namen, ob wir in landz sien oder welcher vnder vns in landz ist, mit sin selbs libe by dem zog beliben vnd sin vz vnd vzz, biz daz der gentzlichen zergaut vnd geendet wirt, aun alle geverd, ez ware dann, daz vns die stett, die div sache dann angienge, erlaupten. War aber sache, daz die vorgenanten stett ain strichent rayzz tun wolten ald wrden, wann daz beschach vber lang ald vber kurtz ainost oder mer, so sullen wir in, ob si vns dar vmb ermanent ald wann si vns dar vmb zu sprechent, dar zu mit zehen spiezzen dienen vnd beholfen sin die selben strichenden raizze vss vnd vs, wa si der denn bedurfent, getrvwlichen vnd aun all geverde gentzlichen aun ir schaden. Wir haben vns ach zu den vorgenanten stetten also verbunden, ob daz were daz si iendert mit raysigem volke kriegen raizzen vnd mit sollichem irem volke zu landwer ligen vnd kriegen wolten, dar zu sullen wir in mit vier spiezzen, ob si vns dar zu ermanent, dienen vnd auch beholfen sin vnd ach mit irm volke zu landwer ligen, alz lang si der da bedurffent, getrvwlichen aun alle geverde vnd gentzlichen aun im schaden. War ach, daz wir oder vnser diener mit dez rychs stetten ze raizzen ald zu velde ziehen wrden, so sullen wir vnd vnser dyener vor widersagen vnd vns bewarn aun alle geverde, ez were dann zu fryscher getaut, so bedurfen wir nicht widersagen, dar zu sullen in all vnser vestinan schlozz stette vnd lande iriv offeniv huzzer, diewil der vorgenant bunde werot, haizzen vnd sin zu allen im noturften aun alle geverd, doch daz wir der kost dehainen schaden haben sullen. Doch haunt vns die vorgenanten stett gegunnet vnd erlaubet, daz wir von dizz bunds wegen wider den edeln grauff Chunr. von Helfenstain vnd wider anderiv siniv geswistergit vnd grauff Hansen von Helfenstain vnsern swestersun nicht sin noch tun sullen, wan wir die gentzlichen vzzgesetzt haben. Vnd were ez sache, daz durchluhtigen hohgeborn fursten vnd hern die hertzogen von Bayeren wider die vorgeschriben stett ainiv oder mer sin wolten oder den widerechtz tun wolten, so sullen wir den selben fursten vnd herren vor hin erberklichen absagen, e daz wir wider sie tuwen, daz habent vns die vorgeschriben stett ach erlaubet. Auch haben wir dem haylgen Rumschem ryche alliv siniv recht vz genomen zu halten vnd zu tun aun all geverde. Auch sol man vns by rechten fryhaiten vnd guter gewonhait behalten vnd beheben aun alle geverde. Ez sullen ach alle vnser vogt vnd amptlut dissen bunde auch sweren ze halten in aller der wise, alz hie vor geschriben stat. Vnd daz wir all vorgeschriben artikel sache vnd bunde waur vnd stet halten, alz sie hie vor geschriben staut, aun alle geverde, dez ze vrkunt vnd stetter sicherait geben wir dem obgenanten bunde vnd stetten disen brief versigelt vnd gevestet mit vnsern insigelen, div baidiv offenlichen dar an hangent. Der geben ist an sant Johans tag ze sunwenden, do man zalt von Cristus geburde drivzehen hundert jar vnd in dem nun vnd sibenzigostem jar."}
{"text": "Ich Kathrei Wulffings seiligen witib von zeidlaren, vergich fur mich vnd all mein erben vnd tun kunt offenlich mit dem brief allen den die in sehent oder horent lesen lebentigen vnd chunftigen, Daz ich recht vnd redleich zu der zeit, da ich das rechtlich wol getun mocht, ze chauffen geben han meinem genedigen Herren Hern Eberhart von Kajpellen Houbtman ze Enns vnd allen seinen erben, mein halbe Hub dacz Zeidlarn gelegen in nerner phar mit aller ir zugehorung, do er vormalen daz ander halb tail von meinem aydem dem Volkrat gechauft hat, vmb ein gelt, des ich gancz vnd gar gericht vnd gewert pin ze rechten tegen an all scheden. Ich vnd all mein erben sein auch der egenanten halben hueb ir recht geweren, wo in des not geschicht nach des Landes recht ze Osterreich. Gieng in aber an der gewerschaft icht ab mit recht, vnd daz si des zu schaden chomen, Das sullen wir in aus richten an allen iren schaden. Teten wir des nicht, Swie getann schaden si des nemen, den ir ains pei sein trewen slechtlich gesprechen mag denselben schaden sullen si haben dacz vns vnd dacz vnsern trewen vnd dar czo auf aller vnser hab, die wir haben, wo wir die haben vnd davon bechomen an chlag vnd an recht mit vnserm guetlichen willen, wir sein lebentig oder tod, auch sol ich egenante Kathrei meinem obgenanten Herren von Kajpellen die brief geben, die ich uber die obgenant Hueb han von meinem Steufsun zu samt dem gegenworttigen brief. Wer aber, daz yemand, dhain anfprach gewinn nach der egenant halben Hueb, do. si vnser zu bederfften zu einem furstand, do sullen si vns die brief zu leichen, die wir gehabt haben von vnserm stevfsvn. Daz wir si piderben vnd alspald wir si dann gepiderbt haben, so sullen wir in dieselben brief vnuerczogenleich wider geben, vnd an alles gever, vnd das das alles also stet vnd vnczerbrochen beleib, Dar vber zu einer warn vrchund der sach gib ich in fur mich vnd fur all mein erben den brief versigelten mit meiner Lieben frewnt insigel, Vlreichs des Wieschendorffer, vnd Seifrids von neunhofen, di ir insigel durch meiner vleizzigen pet willen an den brief gehangen haben vnd dar vnder ich mich verpint mit meinen trewen an aides stat, alles das stet ze haben vnd ze volfueren, daz an dem brief geschriben stet, Geben nach christes gepurt dreu czehen hundert jar, Darnach in dem sechs vnd Sibenczigisten jare am Aschtag."}
{"text": "Ich Ott von Glevz, und mein svn Vlreich, vnd mein hausvraw Gedraut, vergehen vnd tuen chunt allen den, di disen prief lesent vnd an sehent, daz wir den hof an dem Chlenesperch, vnd ain lehen da pei, datz dem Chasten, vnser vrawn, vnd auch dem gotshaus datz Seydensteten, ewichleichen haben geben, vnd ledichleichn da von sten, vm dreizk phunt wienner pfennig, vnd des selben guets scholl wir gewer sein dem selben gotshaus, di weil wir leben. Sei aver imen. der nach vnserm tod auf daz vorgenant guet icht zesprechen hab oder well, der schol daz selb guet von dem gotshaus losen fvr sechtzk phunt phenning, Daz aver daz selb gelub vnverworren vnd vnze prochen sei, des geb wir zv aim vrchunn vnser insigel, vnd daz hern Hainreichs von Wasen, vnd daz hern Hainreichs von den Winden. Der prief ist geben, von christ pvrd tausent iar, vnd zwaihundert iar, vnd nevn vnd nevnzik iar, Des sint gezevg der Hainreich von Wasen, vnd sein pruder der Hertweich, vnd der her Hainreich von Winden, vnd Herman der Nevnberger."}
{"text": "Allen den, die disen brief ansehent lesent oder horent lesen, kund ich Cunrat der Schnetzzer burger ze sant Gallen vnd vergich offenlich mit disem brieue fur mich fur alle min erben vnd nachkomen, das ich mit guter vorbetrahtung vmb alle die stosse missehelli vnd ansprach, so ich zu dem erbern Cunrat Hartzochmoser och burger ze sant Gallen gehept han vntz her vff disen huttigen tag, als dirr brief ist geben, von des huses hofstat vnd hofraiti wegen gelegen ze sant Gallen, des vnser ietwedre ain tail hat, als es verzaichent ist vnd vnderschlagen, das wilunt Cunratz saligen Ambolle was, vnd stosset ainhalb an der Augustiner hus vnd anderthalb an das gassli gen des Kalchofers hus, lieplich vnd tugentlich gantzlich vnd gar mit dem selben Cunrat Harzochmoser verainbert vnd verriht bin, als hienach geschriben stat an disem brief vnd mit worten ist beschaiden. Des ersten so ist berett vmb die hofstat, als man ze dem selben hus in gat vntz gen der stegun, also das der selb Cunrat Hartzochmoser vnd alle sin erben vnd nachkomen, in der hant sin tail des selben huses vnd hofstat iemer kumt ald ist komen, die selben hofstat von der krinnen, die in des selben huses tur selle geseget ist, die snurrihti hin vntz an das sulli, da min stegun tur anhanget, gantzlich mit allen rehten haben vnd niessen besetzen vnd entsetzen sont, vnd was der selben hofstat enhalb der selben snurrihti ist, als ich sitze, das sol ich vnd min erben haben vnd niessen besetzen vnd entsetzen, also das ietweders tail der selben hofstat mit der selben snurrihti vsbezaichent sin sol, vnd sol ich noch min erben noch nachkomen in noch sin erben noch nachkomen daran niht sumen noch irren in kainen weg, vnd vmb die hofstat vnd hofraiti hinder dem selben hus gelegen ist och berett, also das der selb Cunrat Hartzochmoser vnd alle sin erben vnd nachkomen, in der hant vnd gewalt das vorgeschriben sin tail des huses vnd hofstat iemer kumt oder stat, die selben hofstat vnd hofraiti gen der Augustiner tull von dem ritz, der an siner wand gemacht ist, die snurrihti hin vntz an den swirn, der an der badstuben wand, die wilunt Morswilles saligen was, geslagen ist, ganztlich mit allem reht haben vnd niessen besetzen vnd entsetzzen sont vnd das ich noch min erben noch nachkomen enkainen wandel noch gewerb da niht haben sullen, won vber sin grub ze ganne, als hienach beschaiden ist, es bescheh danne mit des selben Cunrat Hartzochmosers siner erben vnd nachkomen guten willen vnd gunst, vnd sollint ich noch min erben noch nachkomen su daran niht sumen noch trengen, vnd was der selben hofstat vnd hofraiti enenthalb der selben snurrihti ist, das sullen ich vnd min erben haben vnd niessen besetzen vnd entsetzen. Wir sullent och bald gemainlich ainen zun vfrihten von dem selben ritz vntz an den selben swirn die rihti hin ze ainem vrkund, was ietwedre der selben hofstat vnd hofraiti haben vnd niessen sol. Ich vnd min erben vnd nachkomen vnd min husgesind sullent vnd mugent och vber des selben Cunrat Hartzochmosers grub vnd priuet gan sy ze bruchenn vnd ze niessenn, wenn oder weler zit tags vnd nahtes oder wie dik wir wellent oder notdurftig sint, vnd sullent darzu weg han vff siner hofstat hin, als och verzaichent ist, vnd wenn der vorgedaht zvn oder die selb grub bessrens oder buwens als rumens bedarff, als dik das beschach, den kosten vnd schaden sont wir baidenthalb ich vnd der selb Cunrat Hartzochmoser vnd vnser baider erben vnd nachkomen gemainlich liden vnd anandren darzu beholffen sin, vnd sol man die selben grub vstragen durch min tail des huses oder hinder minem hus vs vber min hofstat hin, als dik es notdurftig ist, an geuarde, vnd sol ich noch min erben noch nachkomen su daran och nit sumen noch irren. Beschach och, das die hofstat des vorgeschribenn huses vnd hofraiti von brant, da vor got sie, oder suss gerumet wurdi gantzlich vnd gar, wie sich das fugti, so ist berett, das der selb Cunrat Hartzochmoser vnd sin erben vnd nachkomen die selben hofstat halb mit allen rehten haben vnd niessen sont besetzen vnd entsetzen vnd das dann ich vnd min erben vnd nachkomen das ander halbtail der selben hofstat och mit allem reht haben vnd niessen sont besetzen vnd entsetzen, also das dewedern der hofstat dann niht mer angezuhen sol dann den andern. Es ist och berett vmb den ainen schilling pfenning Costentzer munse vnd vmb die drissig aiger, du von dem vorgeschribenn hus vnd hofstat jarlichs gant vnd gan sont, das ich vnd min erben vnd nachkomen sehs pfenning guter der selben munse vnd funfzehen aiger von dem vorgeschribenn minem tail des vorgeschribenn huses vnd hofstat aller iarlich geben vnd rihten sont, dem andern tail vnschadlich, vnd das der selb Cunrat Hartzochmoser vnd sin erben vnd nachkomen die vbrigen sehs pfenning guter Costentzer munse vnd du funfzehen aiger och von irem tail des selben huses vnd hofstat aller iarlich rihten sont, minem tail vnschadlich. Ich han och gelopt mit miner truwe vnd loben mit disem brieue, das ich noch min erben noch nachkomen noch ieman von vnsren wegen noch an vnser stat den vorgenemten Cunrat Hartzochmoser noch sin erben noch nachkomen vmb die vorgedahten stosse noch ansprache niemer mer ansprechen vftriben noch bekrenken noch in kain wise beswaren sullent weder mit geriht noch an reht vnd das wir su bi dem vorgeschribenn irem tail des vorgeschriben huses hofstat vnd hofraiti ruweklich sullent beliben lassen inen es ze habenn ze niessenn ze besetzenn vnd ze entsetzenn in aller der wise nach allen den stuken rihtungen vnd artikeln, als vorbeschaiden vnd berett ist. Vnd das dis alles, so hie vorgeschriben stat, vnd die vorgeschriben rihtung war vnd stat belibe nu vnd hienach, so han ich der obgenant Cunrat Schnetzer min insigel gehenkt an disen brief fur mich fur alle min erben vnd nachkomen. Dis beschach vnd wart dirr brieff geben ze sant Gallen an dem nahsten dunstag nach des hailgen crutzes tag, als es erhoht wart, in dem jare, do man zalt von gottes geburt druzehenhundert jar vnd darnach in dem sibentzigosten jare, do ze gegen warent Bartholome Blarrer, Andres Entziswiller, Johans Ambolle, Rudolff Helffenberg, Johans der Sporer, Cunrat Kumber, Joh Honberg vnd ander erber lut."}
{"text": "Ich Caspar von Starhenberg vergich fur mich vnd fur meinen sohn Gorgen vnd fur all vnser erben, die wir haben oder noch gewinnen offenlich mit dem brieff allen den, die den brief lesent oder horent lesen, die yezundt lebent oder hernach chunftig werdent, dass wir recht vnd redleich vnd chewfleich ze chawffen haben geben mit gesampt hannt ze der zeit, do wir ez mit recht wol gethun mochten, die vesst ze Degernpach vnd den Obernhof vnd den Nydernhoff vnd das guett auff den Graben dabey vnd die zehent auff dem Obern Hoff vnd auff dem Nidernhoff vnd das dritheil zehent auff dem guett auff dem Graben, das alles lehen ist von dem ehrwurdigen gottshauss ze Mansee, vnd daz landtgericht, daz ze der vorgenante vesst gehort, daz lehen ist von dem edeln wolgebohrnen herrn graven Vlrichen ze Schawnberckh vnd daz gericht ze Grieskirchen in dem marckt, das lehen ist von dem edelen hochgebohrnen fursten herzog Albrechten ze Osterreich, vnd auch den marckt daselbs zu Grieskirchen vnd auch sonst alles daz gut, das ze der vorgenanten vesst gehort, ez sey aigen purckrecht manschafft rittermessigew lehen vnd pawren lehen vogtay wismad holzer vischwayd wildpann, wie das genant vnd wo das gelegen ist, versuecht vnd vnuersuecht, als wir das in nuz vnd gewehr herbracht haben, vnserm lieben ochaim vnd Schwager Andren von Polhaimb vnd Barbara Pernharz dochter von Hawspach sein hausfrauen vnd allen iren erben, die sie habent oder gewunnent. Wir haben in auch die vorgenante vesst mit sambt allem dem gut, daz vor an dem brieff verschriben stet, ingeantwort aws vnser nuz vnd gewer in ir nuz vnd gewer mit lehen herren handen vnd mit aller stat vnd si darzu bedurffen vnd sullen vnd mugen auch die obgenanten vesst mit aller dew vnd darzu gehort, alz an dem brief verschriben stet, in haben nuzen vnd nyessen vnd allen iren frum damit schaffen mit versezen mit verkauffen vnd damit handlen, wie seu aller pests verlust vnd gut zympt, in gleicher weis recht als wir selber. Wir sein auch der obgenanten vesst mit aller dew vnd darzue gehort, alz vor an dem brieff verschriben stet, ir recht gewehrn vnd furstandt dez lehen, also lehensrecht ist, dez aigen, als aigens recht ist, purckrechtz als purckrechtz recht ist, igleichs in seinen rechten, als dez landes recht ist in Oesterreich vnd ob der Ens. Ging in aber an der gewerschafft icht ab mit dem rechten, waz si dez schaden namen, darumb in ains pey sein trewen vngeschworn vnd an aller ander beworung gesprechen mag, denselben schaden sullen wir in ablegen vnd widerchern vnd ausrichten vnd daz sullen sew dacz vns vnverschaidenleich vnd daz unser trewn vnd darzu auff aller vnser hab, wo wir die haben versuecht und vnuersuecht nichtz ausgenomen, wir sein lebentig oder tod, vnd dez schadens dauon bechomen mit vnserm gutleichen willen vnd wort. Auch nym ich obgenand Caspar von Starhenberkch alles das guet auz, das ich hab in Veldner gericht vnd daz lehen ist von dem bistumb ze Pazzaw, das hab ich dem vorgenanten Andren von Polhamb vnd sein erben nicht ze kauffen geben. Vnd der sach zu einem wahren urkundt vnd gueter gedachtnuzz geben wir in vnd allen iren erben fur vns vnd vnser erben den brief versigelten mit meines obgenanten Caspars von Starhenberkch angehangem insigil, darunder ich mich obgenant Georg von Starhenberkch sein sun verpint, alles daz stot ze haben, daz vor an dem brieff verschriben stet, vnd zu pesster sicherhait vnd gezeugnus versigelt mit meines lieben brueder Gundackers von Starhenberckch angehangen insigil vnd mit der edlen herrn herrn Reinprechten von Walsee die zeit haubtman ob der Enss vnd herrn Eberharten von Capellen vnd herrn Gundackers von Tannberkch, allen dreyen angehangen insigeln, denselben drein vnd allen iren erben an allen schaden. Der brief ist geben nach Christi gebuerdt dreyzehenhundert jahr vnd darnach in dem achtvndneunzigisten jahr am Freytag vor dem Prechentag."}
{"text": "Allen den, die disen brief ansehent lesent oder horent lesen, tun ich Hainrich Mollo vom Gerungs kunt vnd vergich offenlich mit disem brief fur mich vnd fur alle min erben, als der erwirdig min genadiger herre abt Geori von gottes gnaden abt des gotzhus ze sant Gallen mir von besunder gnaden dis nahgenemten lut, den Haggenberger vnd sinu kind, Petern Vbellin vnd sinu kind, Haintz Vbellin sinu kind, den Brugger, Hansen Smeltzisen vnd sinu kind, Cuntzen Smeltzisen vnd sinu kind, Haintzen Smeltzisen, Cuntzen Wegli vnd sinu kind, Waltzen den Weber vnd sinu kind, aber Waltz den Weber, Haintzen den Weber vnd sinu kind, Johansen Vtzen, Cuntzen Vtzen vnd sinu kind, Gotfrid vnd sinu kind, Cuntz ab Ruti vnd sinu kind, die Hellerin vnd iru kind, den Suter von Stoffen vnd die Ablerin vnd iru kind vnd alle die lut, die im von Wetzeln saligen vom Schruttolf ledig worden sint, su sigent benemt oder vnbement, su sigent funden oder su werden noch funden, ze lipding vnd in lipdinges wis verlihen hat, als der brief wiset vnd sait, den ich darumb von im han, das ich da die selben lut ze lipding vnd nah lipdinges reht haben vnd niessen sol vngeuarlich, alle die wil ich leben, vnd wenn ich enbin von todes wegen, so sont dann die selben lut mit allen rehten wider an minen vorgenemten herren abt Georien oder an sin nahkomen vnd an das vorgeschriben gotzhus vallen vnd inen gantzlich ledig sin vnd los, vnd das enkain min erben noch nahkomen dannenhin nah minem tod enkain reht vordrung noch ansprach zu den vorgeschriben luten haben sont von aigenschaft von lehenschaft noch von dekainen sachen. Vnd des ze ainer warhait henk ich min insigel fur mich vnd fur alle min erben an disen brief. Der geben ist ze Wil an dem nahsten zinstag nah vnser frowen tag ze mittem ogsten, do man zalt von gottes geburt druzehenhundert jar, darnach in dem dru vnd sibenzigosten jare."}
{"text": "Ich Gundakcher der Tummair vnd ich hainrich der vorster vnd ich Vlreich von Talgenberg vnd hainrich von steting veriehen vnuerschaidenleich offenbar an disem brief allen den, di in sehent oder hornt lesen, daz wir porg sein worden Rudolf von Winchelham vnd seinen Sun chunrat gegen vnserm lieben herren hern abt Christan dez Gotshaws daselbs vnd dez Conuentz ze Mannse vmb den hof ze Moshaim, der da haisst der lawhof, den er jm lassen hat ze pawmansrecht, den er vns alle jar dienen sol nach genaden, die er an vns vindt. vmb dazselb verhaissen wir jm ich vorgenanter gundakcher vnd die obgenanten porgen, di nach mir verschriben stent, daz im der dienst dauon geuallen sol an alz geuar. Vnd war auch, daz er den vorgenanten Rudolf vnd sein Sun Chunrat verchern wolt auf demselben hof, so hat er chainerley recht noch ansprach hintz dem hof nicht ze sprechen, daz daz stat vnd vnzebrochen weleib, gib ich jm vorgenanter Gundakcher der Tummair disen brief meinem herren abbt Christan vnd dem gotshaws ze Mannse versigelten zu einem worn vrchund mit meinem insigel, darhinder verpinten wir vns vor genante porgen mit vnsern trewen an alz geuar, wann wir aigen insigel nicht haben, daz ist geschehen, do man zalt von Christi gepurd drewczehen hundert jar vnd darnach in dem zway vnd vierczkisten Jar an vnser frawentag, alz sy geporn ward."}
{"text": "ch Wulfing der alt von Wald vergich und tue chund allen den die disen brief ansehent oder hornt lesen, die nue lembtig oder hernach kunftig sint, das ich mit meins vetteren herrn Otten von Wald und mit aller meiner erben gueten willen han dem gotshaus datz Sant Polten geben, im ze nutz und allen meinen vadern ze einem ewigen selgeret, zwelf schilling phennig gult wienner gemainer muns ze allem recht, als ich is gehabt han auf zwain lehen datz Spretzarn, die man dem oblaier dienen sol zwir im jar: sechs schilling an sand Jorgentag und sechs schilling an sand Michelstag also beschaidenlich das die herren desselben gots haus sullen meinen jartag jerlich begen bei mir lebentig mit allem recht das darzu gehort, als sam ich tod war, und nach meinem tod sullen si in ewigkligch begen. Und darumb das dise red stet und unzebrochen beleib, gib ich den vorgenanten herren datz Sand Polten disen offen brief versigilt mit meinem insigel und mit meins vettern insigil herrn Otten von Wald ze einem sichtigen urchund diser sach. Diser sach sind auch gezeugen die erber leut die hernach geschriben, das ist: her Ortolf von Atzenpruk und sein sun her Fridrich, her Alber von Mainberch, her Chunradt Eisenpewtel, Steffan Eisenpewtel, Heinrich von Aczenpruk, Ulrich der Chrotendorfer, Peter der richter datz Sand Polten, Ulrich Vtz Chunrad Nendorfer und ander biderbleut genug den die sach chunt und gewissen ist. Disew sach ist gewandelt und geschehen, do von Christi gepurd ergangen waren dreuzehenhundert jar darnach in dem sibenzehenten jar des nagsten mitichens vor dem vaschang."}
{"text": "Allen den, die disen brief an sehent, lesent oder horent lesen, kunt ich Curt der Kesseler von Zukenriet vnd vergich offenlich an disem brief, das ich vmb alle die stosse, so ich mit minr gnadiger frowen swester Annun von Richenstain aptischennun vnd mit dem conuent gemainlich ze Maggenowe gehebt han, lieplich vberain komen bin vnd berihtet, mit solicher beschaidenhait, das ich gelobt han mit guten truwan vnd lobon an disem vnd mit disem brief vnd gesworn han zu den hailgen, daz ich den wolbeschaidnen minen frowan vorbenemptan . . der abtischennun vnd . . den conuent gemainlich ze Maggenowe weder lib noch gut enpfromden sol noch kainen weg wider su niemer getun an geuart, vnd wa oder wenne ich das vbergiengi, so bin ich den vorgen minen frowan . . der abtischennen, dem conuent gemainlich ze Maggenowe, Hainrichen von Eppenberg vnd Rudolf dem Aster schuldig vnd vellig worden funfzig phunt guter Costenzer phenning. Hier vmb ze merer sicherhait han ich miner vorgenanten frowen der abtischennen, dem conuent ze Maggenowe, Hainrichen von Eppenberg vnd Rudolfen dem Aster vnuerschaidenlich ze burgen geben dis nahgescriben erbern lut, hern Albreht lutpriester ze Amptozelle, Wilnhelmen den Hofakrer, Johansen den Keller von Herisowe, Vlin den Kesseler min bruder, Peter den Huber von Helfetswille, Cunin den Spehten von Staggliswille, Hansen den Juden, Rvdolfen den Aher, Cunin den Karrer, Hainin den Widmer von Zukenriet, Buchholtzen, Bertholten den Nukomen, Bertholten den Okner von Zukenriet, Curaten den Okner, Hansen den Huber von Zukenriet vnd Cunzen von Altstetten. Die hant alle gemainlich vnd vnuerschaidenlich denen vorgenanten . . der abtischennen, . . dem conuent gemainlich ze Maggenowe, Hainrichen von Eppenberg vnd Rudolfen dem Aster gelobt vnd gesworn zu den hailgon, wa oder wenne ich die vorgenanten gelubt brach oder vberfur vnd nach dem vberuarn su der vorgenanten phenning, der ich inen schuldig worden war, nit enwerti, so sont su die vorgenanten burgen noten ze hus ze hof an ligendem vnd an varndem gut, wa vnd wie su su genoten mugent, vffen dem land vnd in den stetten, mit reht ald an reht, ie vntz das su der vorgenanten funfzig phunt Costenzer phenning gewert werdent, vnd sol su da vor nut schirmen weder gaistlichs noch weltlichs geriht. Ich han och gelobt mit guten truwan vnd gesworn ze den hailgon den vorgenanten burgen gemainlich, wie su der vorgenanten burgschaft ze schaden kont, das ich su da losen sol von allem schaden, vnd wa ich des nit entat, so hant su vollen gewalt, mich ze noten an lip an gut varndem vnd ligendem, wie vnd wa su mich genoten mugent vff dem land vnd in den stetten mit reht vnd an reht, ie vntz das inen ir schad von mir ab gelait wirt, vnd han mich enzigen vnd enzih mich mit disem brief aller der rehten, da mit ich mich geschirmen moht an gaistlichem vnd an weltlichem geriht. War och, das der burgen kaine ab gieng von todus wegen oder vnnutz wurdi, so sol ich den vorgenanten . . minr frowen der abtischennen, dem conuent ze Maggenowe, Hainr. von Eppenberg vnd Rudolfen dem Aster ain andern burgen als guten vnd als gewussen gen, als der war, der da vnnutz worden ist, inrunt den nahsten aht tagen, so ich von inen ermant wirt, an geuart, vnd wa ich des nit entat, so sint inen du vorgenanten funfzig phunt geuallen vnd hant och denne vollen gewalt, die vorgenanten burgen vmb du vorgenanten funfzig phunt ze noten in allem dem rehten, als da vor gescriben stat. Wie och die dikbenempten . . du abtischenne, . . der conuent ze Maggen, Hainr. von Eppenberg vnd Rudolf der Aster ald ir helfer von der vorgenanten phandung wegen ze schaden kont, da sont ich vnd die burgen su von wisen vnd gantzlich vnschadhaft machen. Vnd won ich aigens insigels nit enhan, so verbint ich mich aller der ding, so ich da vor an disem brief veriehen han, vnder des frumen ritters insigel hern Amers von Luterberg, den ich gebetten han, das er sin insigel vmb ain bestatung der vorgeschriben ding vnd vergiht henk an disen brief. Wir die vorgenanten burgen veriehin alle gemainlich vnd offenlich an disem brief ainr warhait aller der ding, so der vorgenant Cuni der Kesseler von Zukenriet da vor an disem brief von vns veriehen het. Vnd won wir aigenr insigel nit enhabin, so verbinden wir vns gemainlich mit dem vorgenanten Cunin dem Kesseler vnder des vorbenempten frumen ritters hern Amurs insigel von Luterberg, den wir ez gebetten hant ze henken vmb ain offen vrkunt aller vorgescribenen dingen an disen brief. Ich der vorgenant herr Amur von Luterberg ritter vergich, das ich von bet wegen des dikbenempten Cunis des Kesselers von Zukenriet vnd von der vorbenempten burgen bet wegen, won su aigenr insigel nit enhant, min insigel vmb ain mer sicherhait vnd vmb ain bestatung aller vorgescribenen dingen gehenket han an disen brief. Der geben wart ze Maggenowe, do von gotz geburt waren druzehenhundert jar, vierzig iar, dar nach in dem ahtoden iar, an dem nahsten mantag vor sant Margarethun tag."}
{"text": "Ich Alber von Puchhaim obrister druchsaetz in Osterreich und ich Haertneid von Losenstain wir vergehen offenleich mit dem brief umb alle die chrieg und stozze die gewesen sint zwischen unsern ohaymen Hainreichen und Gundakchern gebrudern von Dachsperkch an ainem tail und dem erbern heren Petrein zu den zeiten pharrer ze Waidhofen bei der Tay und schreiber hern Haidenreichs von Meissow zu den zeiten lantmarschalichs in Osterreich an dem anderen tail, von derselben chirihen wegen von Waidhofen die weilent herrn Eberharten von Dachsperkch seligen ze phlegnuzze ingeantwurt ist und nach desselben hern Eberhartes tod die phlegnuzze an die obgenanten gebruder chomen ist, und darumbe si auf paidenttaillen mit gutleichem willen hinder uns gegangen sind also, was wier zwischen in darumbe sprechen daz sullent unde weilent si gentzleich stat haben und dapei an allen chrieg beleiben, daz wir daruber gesprochen haben und sprechen ouch, waz nutz auf dem vicari noch ligent daz der egenant her Peter den vorgenanten gebrudarn von Dachsperkch davon geben sol zehen phunt wienner phenning, und was dez ubrigen ist daz sol demselben heren Petrein und der chirihen gevallen; auch sprechen wier daz die vorgenanten Hainreich und Gundakcher von Dachsperkch furbas dem egenanten heren Petrein und der vorgenanten seiner chirihen ze Waidhofen chainen uberlast noch beswarung tun sullen noch von dhainem der ieren geschehen sullen lazzen, sunder daz si desselben heren Petreins seiner chirihen und der guter die dartzu gehoret genaedig herren und beschiermer sein sullen. Und des ze urchund geben wier den brief besigilten mit unseren angehangen insigilen, der geben ist ze Wienne nach Christes geburd drewtzehen hundert jar darnach in dem ains und sibentzgisten jar an sand Agnesen tag."}
{"text": "Ich grave Albreht von Gverz vnd von Tirol, vogt von Aglei, von Trind vnd von Brihsen tvn allen den chvnt di disen brif sehent oder hoerent, daz ich vmb di vanchnvesse Arnoltes von Mvntalban als in min herre bischolf Emech von Vreising ze Lonke gevangen het, di vrvehe und si svne veber mich genomen han, also daz der bischolf von Vreising, sein levt und sein gvt vor Arnolden vnd vor sinen vrevnden und vor siner hovssvrowen vrevnden di mir zv hoerent und in miner gebiete sint, immer sicher sein vmb di schvlde und sol Arnold von seiner vrevnde sehse der erbaersten di in miner gebiete sint, des svern daz dev svne immer staete sei vmb di schvlde, und waere daz Arnolt von Mvntalban oder sin vrevnde di an windent von im selben oder von seiner hovssvrowen, di svne braechen gegen dem bischolf von Vreising oder gegen sines gotshovses levten oder gegen den di in sinem dinste waeren oder gegen sinem gute also daz sihtich waere, so waer Arnolt mit sampt den di mit im gesvorn habent meaineid und sint dannoch dar veber dem bischolf von Vreising und dem gotshovse ze Vreising schvldich fvemfhvndert march Agleiger. Dev vrvehe hat ein ende veber dev naehsten fvmf iar und daz gelvebd daz darveber getan ist, und als dev fvemf iar ende habent so sint di bvergen ledich vmb di vrveh, doch sol dev svne immer staet sein. Ditz ist geschehen da min brvder grave Minhart enantwrt was an miner stat, ze Geiselmannsdorf bei Laibach, nach Christes gebvrt veber tovsent iar vnd veber zvaihvudert iar an dem drei und ahzegistem iare, des Svnntages vor sanct Veitstage, des dreizehenden tages ingendes manen Junio."}
{"text": "Wir Heinr, Ott vnd Heinr von gotes genaden pfallentz grafen ze Rein vnd hertzogen in Baieren verjehen offenbar an dem brief, wan der ersam abt Illsunch vnd der convent ze Raitenhaslach summlichen tayding mit Chvnr dem Abt, vnserm purger ze Purchausen, vnd seiner hausfrawn Vten habent getan, also daz si dem vorgenanten Chvnr vnd seiner hausfrawn ein geantwurtt habent ir haus in der stat ze Purchausen vnd ein hub ze Vberakh zv ir baider leiben mit dem geding, swann si baidev nicht ensint, daz dann alle ir hab, varent vnd vnvarent, chlain vnd grozz, swaz si lazzent, dem gotzhaus sol beleiben. Vnd diselben taydinch staetigen wir in nach vnsers rates rat mit disem brief, daz in die staet beleiben, als ir baider brief sagent, die si vnder in dar vmb habent gegeben, also daz si von vns noch von dehainem vnserm amptman dar an nicht werden gehindert noch geirret. Vnd dar vber ze einem vrchvnd geben wir disen brief versigelten mit vnsern insigeln. Der ist gegeben ze Purchausen, da von Christes gepurt waren tausent jar drev hundert jar vnd dar nach in dem zwantzksten jar, an sand Elspeten tag."}
{"text": "Ich Ortolf von Sand Veit vnd ich Sophey sein Housvrowe, wir verichen vnd tun chunt allen den, di disen brief lesent, sehent oder horent lesen, di nv lebent vnd her nach chumftich werdent, daz wir mit verdahtem mut vnd mit aller vnser vreunt guten willen vnd gunst vnd besunder mit meins bruder sunen Niclas, vnd Fridreiches gunst vnd rat vnd auch mit vnsers genedigen heren, des hochgeporen Fursten, Chunich Heinreihes ze Pehaeim vnd ze Polan vnd Hertzogen ze Chernden vnd Grawen ze Tirol gunst vnd willen, der auch sein brief darvber gegeben hat, geschaft vnd gegeben haben mit gesampter hant vnd ze der zeit, do wirtz wol getun mochten, lauterleich durch got vnd durch vnserr vnd aller vnser vordern sele hail willen den Erbern gaeistleichen herren, bruder Wulfingen, ze den zeiten abbt ze dem Heiligen Chreutz in Osterreich vnd der Samnunge gemain, vnsers rechten aigenn guetes Zehen march Friesacher phenning geltes, di gelegen sint in Chernden nahen pei der Stat, datz Sand Veit auf Holtzz vnd auf Hueben. Wir haben auch an derselben stat ze chauffen gegeben vnsers rechtten aigens, drei march Friesacher phenning geltes vmb sehs vnd zwaintzich phunt wienner phenning, der wir gentzleich gewert sein. Der gult aller wirt Dreutzehen march geltes vnd ligent auf den Holden, di hernach geschriben sint. Des ersten dienet Heinreich vnd Jans vnd der Saltzer von Surebich ain phunt Friesacher phenning; Mathes von Surbich ein halb march Friesacher vnd drei huener; Rueppel von Glandorf ein march phenning; Rudolf ab der Plen drithalb march phenning vnd fumf huener vnd zwo schulttern vnd ein vaschanch huen, sehtzig aier vnd ein chazz. Jensel ab der Plein ein march vnd zwaintzich phenning, vier huener vnd sehtzig aier; Jacob ab der Prerbitz drei march vnd viertzich phenning, zehen huener ein halb phunt aier, vier schultern vnd zwai vaschanch huener; Chunrat von Pirheh zwo march vnd zwaintzich phenning mit dem Holtzz vnd fumf weisat huener, vier Schultern vnd ein vaschanch huen, sechtzig aier vnd ein Chazz vnd ein gans. Wir haben in auch daz vorgenant gut gegeben vnd allez daz darzv gehoret, versucht vnd vnuersucht, ze velde vnd ze Dorffe, mit holtzz, mit wismat, mit waid, mit allem dem nutzz vnd rechtten, als wir ez in aigens gewer vnuersprochenleich lang zeit her pracht haben also beschaidenleich, daz di vorgenanten herren vnd alle ir nachchommen sullen vns vnd allen vnsern vodern von den zehen marchen geltes, di wir in durch got gegeben haben, begen zwen ewig Jartaeg aller ierichleich. Den ainen iartag sullen si begen an dem antlatz abent, vnd an dem selben tag sol man einen gantzen dienst geben dem Conuente, Drev stuche vische vnd ein semel vnd ein phruent pezzers weines. Man sol auch an dem selben tag tailen drei Emmer weines vnd drei hundert prot, di auz drein metzzen waitzes werden mugen. Den andern Jartag sullen si begen an aller Haeiligen abent, vnd an dem selben tag sol man dem Conuent auch einen gantzen dienst geben, Drev stuch visch vnd ein semel vnd ein phruent pezzers weines. Wir sein auch des vorgenanten gutes ir scherm vnd gewer fur alle ansprach, als aigens reht ist vnd des landes reht ze Chernden. Vnd daz ditzz gescheft ewigleih stet vnd vnzebrochen beleibe, dar vber so gebe wir disen brief versigelt mit mein vorgenantes Ortolfes lnsigel von Sand Veit vnd mit der erbern Herren Insigeln, hern Hadmars vnd hern Mertens, paider bruder der Stuhsen von Trautmanstorf, di diser sacche gezeug sint mit iren Insigeln. Diser brief ist gegeben nach Christes gepurde vber dreutzehen hundert iar dar nah in dem vier vnd dreitzgisten iar, an vnser vrowen tach ze der liechtmesse."}
{"text": "In dem namen der heiligen driualtikeit amen. Seind allew dinkch hie auf erden zergenklich sind vnd nichtz gewissers ist, wann der tode, vnd nichts vngewissers, danne die zeit des todes, ist pilleich, daz daz werde bedacht vnd betrachtet. Dauon ich Peter Stanyga die zeit Richter ze Waiezendorf vnd wir die Schepffen vnd vnuerschaidenleichen die gancz gemain daselbs Wir veriehen fur vns vnd fur all vnser Erben vnd nachkomen vnd tun kund offenlichen mit dem briefe allen lewten ewikleichen, beden, gegenburtigen vnd kunftigen, Daz wir mit gutem willen vnd wolbedachtem mute, zu der zeit, do wir es wol getun mochten, durch hail aller vnzerr vordern seligen vnd auch vnser selbs vnd aller vnserr Erben Leib vnd seln zu hail vnd zu gluckche, nach der lauttern begirde, so wir gehabt haben, zu der lobleichen Stifftt vnser frawn kappellen, gelegen ze Waiczendorf in der Pfarr ze Pulka, die wir von newn dingen aus dem grunt erhebt, gebawet vnd gestifftet haben, darzu wir nach Rate vnd Weisung gelerter lewt dem Erwirdigen geistleichen herren hern Heinreichen Abtte ze den Schotten ze Wienne vnd dem gantzen Conuent desselben Gotzhauss vnd allen irn nachkomen von der egenanten Kappellen wegen zu der vorgenannten irer pfarrkirich ze Pulka, der sew recht besiczer sind, Widerlegung getan haben, vnd derselben irer pfarrkirich ausgezaigt, gewydmt, gestifftet vnd gegeben haben, zaigen, wydm, stifften vnd geben auch recht vnd redleich mit dem gegenburttigen briefe, mit willen, gunst und Rate des Edln vnsers gnedigen herren hern Lewtolds von Meissaw, Obristen Schenkchen in Osterreiche, fumfzehen phunt wienner phenning aygens gelts zu rechter Widerlegung, die noch envollen auf aygenn guetern nicht gewydm und gestifftet sind, vnd die wir noch hinfur auf aygen gueter stifften und ausrichten sullen in allen punten und artikeln, als hernach benant ist. Derselben fumfzehen phunt aygens gelts gelegen vnd ausgezaigt sind, fumf phunt mynner fumf und dreissig phenning gelts, als hienach benant ist, daz die hernach benannten yecz besiczen und innehabent, von erst ze Fuknytz Margret des Redler tochter von ainem hofe und von ainer wysen ain phunt wienner pherming gelts ierleich, item Hensel Lueger daselbs von ainer hofstat ierleich acht und virtzig phenning gelts, item darnach ze Nydern Nelib Hensel Schyendel und Michel Schyendel von einem halben behausten lehen drey Schilling geltz, item daselbs Hennsel Grentel von ainer hofstat fumfzehen phenning gelts, item darnach daselbs auf vberlent Steffel von Ersing von ainem vberlent Lehen ain halbs phunt phenning gelts, item Nikel Liebhart von Pfaffendorf auch von ainem vberlent Lehen ain halbes phunt phenning gelts, item Scheytrerinn von Pfaffendorf und ir nachtgebawrr von wysen virtzehen phenning gelts, item Hennsel Kroph von Pernstorf von ainem akcher vir und zwainczig phenning gelts, item Jorig Wakcher von Rekleinstorf von ainem akcher achzehen phenning gelts, item Jacob Truebel von ainem akcher Sechzehen phenning gelts, item Philipp Zech von ainem akcher zwelif phenning gelts, item Peter Pfennwert von Nelib von ainem vberlent Lehen achzig phenning gelts, item Nikel Munich von ainem akcher Syben phenning gelts, item Goschel von ainem akcher vir und zwaintzig phenning gelts, item Flannsynn von Markchartzdorf von ainem weingarten vir phenning gelts, item Lessterl auch von ainem weingarten vir phenning gelts, item Gebel von Obern Nelib von ainem vberlent Lehen ain phunt phenning gelts, item derselb von ainem akcher vir und zwainczig phenning gelts, item Nikel Weydner von ainem weingarten, genant der Zaim, zwelif phenning gelts, item Toman Zymmerman von ainem weingarten fumf phenning gelts, item Mendel Prachvogel von ainem akcher zehen phenning gelts, item derselb aber von ainem akcher Sechs phenning gelts, item her Hainreich, gesell datz Nelib, von einem weingarten, genant der Vnwillen, vir phenning gelts, item Magerhennsel von ainem weingarten an dem Newnperg acht phenning gelts, item Nikel Tugentleich von ainem weingarten vir phenning gelts, item derselb von ainem akcher virtzehen phenning gelts, item Nikel Schefmann von ainem weingarten zwen phenning gelts, gelegen bey der Swemm. Darnach haben wir zu der egenanten pharrkirich ze Pulka ausgezaigt drewphunt wienner phenning gelts auf drin weingerten,von erst auf ainem weingarten, gelegen ze Waiczendorf in den Smalussen zenachst Symons von Horn weingarten, ain phunt phenning gelts, darnach daselbs auf ainem weingarten, gelegen in dem Newnperg zenachst Niklas des Tugentleichs weingarten, auch ain phunt phenning gelts, darnach aber daselbs auf ainem weingarten, gelegen zwischen dem weg genant der Gensler, auch ain phunt phenning gelts. Die drew phunt gelts sol man ierleich an sand Michelstag dienn von den benannten weingarten. So sullen wir obgenant, der Richter und die Schepffen ze Waiczendorf, und all unserr nachkomen, wer ye Richter vnd Schepffen sind daselbs, oder aber die gancz gmain, ob nicht Richter und Schepffen wem dieselben zeit, dem egenannten Abtte und Conuentt und irn nachkomen zu der vorgenanten pfarrkirich ze Pulka raihen und geben Jerleich an sand Jorigen tage virdhalb phunt vnd achczehenthalben wienner phenning vnd Jerleich an sand Michelstage Virdhalb phunt und achzehenthalben wienner phenning als lang, vntz wir demselbm Abt vnd Conuentt oder irn nachkomen anderr Syben phunt vnd fumfunddreissig phenning gelts auf wolgestifften aygenn guetern, daran sew genugt, nach fromer Lewt rate, stifften vnd ausrichten zu der egenanten irer pharrkirich ze Pulka. Vnd wanne wir dann daz getan haben, so sey wir derselben Syben phunt vnd funf vnd dreissig phenning genczleich ledig vnd los. Vnd wann auch beschehe, das die vorgenanten Lewt, die die egenanten drey weingarten besiczent oder innehabent, die obgenannten drew phunt phenning gelts, die auf den vorgenanten drin weingerten ligent, der egenanten pharrkirich ze Pulka auf andern wolgestifften aygenn guetern, daran sew genuget, nach rate frumer Lewt wolten auszaigen, stifften vnd widerlegen, des sullen in danne derselb Abbte vnd Conuentt oder ir nachkomen stat tun an alle widerred und verziechnusse, vnd sullen auch danne dieselben gueter, daran daz vorgenant gelt alles, die egenannten drew phunt gelts auf den weingerten vnd die Syben phunt gelts auf der gmain, gelegt und ausgezaigt wirt, vnd der benannten fumf phunt gelts, die nu ausgezaigt sind, rechtt stiffter und storer sein vnd auch danne von irn wegen von denselben holden vnd grunten nicht mer nemen, weder Stewr noch Robot noch dhainerlay ander vordrung, wie die genant ist oder wirt, sunder nur den vorgeschriben diennst und nicht anders in dhainen wegen an geuerde. Die obgeschriben gult und gueter alle haben wir zu der vorgenannten pharrkirichen ze Pulka ledigkleichen ausgezaigt, gegeben und gewydmt in allen den rechten, punnten vnd artikeln, als vor an dem brief und auch hernach berurt und begriffen ist, nu furbas ewikleich bey der vorbenannten kirich ze beleiben, als ander gewidmten gueter derselben kirich, an allen kriege und in den rechten, als vor beruret ist, mit solcher beschaidenheit und ausgenomen worten, daz der egenant Abtte Hainreich zu den Schotten ze Wienne und der ganz Conuentt daselbs und all irn nachkomen, Abtte und Conuentt desselben Gotshauss, oder wer ye der vorgenanten pharrkirich ze Pulka rechter oder besitzer ist oder wirt, bey derselben pharrkirich sol ierleich ewikleich auf ir aygen gut einen sundern briester haben und ausrichten, der allew wochen ewikleich in der vorgenannten vnser frawn Kappellen ze Waiczendorf vir mess spreche zu rechter zeit, so er fruist mage, die erst an dem Sunntage, und den weichbrunn gesegen und bei derselben messe die heiligen zeiten kunnden und vmb lebentig vnd toten bitten, die ander messe an dem Eritag, die dritte an dem Phincztag, die vird an dem Sambtztage. Vnd an welhen tage aus den drin tegen Eritag, Phincztag, oder Sambtztage in einer iegleichen Wochen ein veirtag keme, so sol man desselben tags in der egenannten vnser frawn kappellen nicht messe lesen, sunder desselben tags sullen wir geen zu der vorgenannten pharrkirich ze Pulka, als gewondleich vnd rechtleich ist, wen des verlusst, aber des nachsten tags darnach so sol dieselb messe in der vorgenannten vnser frawn Kappellen ze Waiczendorf erstatt und gesprochen werden an allew saumung und verziechnusse. Auch sol in derselben kappellen all vnser frawn teg messe gesprochen werden an allew saumung. So sind ausgezogen die hernach geschriben tege, daran man in derselben Kappellen dhain messe sprechen sol noch an dhainem tag erstatt werden. Von erst der Weichnachttage, Antlastage, Karfreytag, Osterabent, Ostertag, Auffarttag, phingstag, Hochmitichen, Gotesleichnamstage, Allerheiligentage. Ez sol auch allzeit sein in derselben Kappellen allew heilikeit, Gotesleichnam, daz heilig ole, und die kranken Lewt daselbs ze Wayczendorf, die siech und pettrys ligent und vor krankheit die pharr nicht besuhen mogen, die peycht horn und daselbs beruhen mit aller heilikeit, vnd die frawn nach der Purd und die Prewt inlaitten daselbs, wann und als offt des not ist oder beschicht, wann wir denselben briester, der zu der vorgenannten Kappellen und messe gewydmt ist, besennden, der sol danne komen und darinne nicht saumig sein, und daz also raichen und tun. Auch habent der egenant Abbt Heinreich und der gancz Conuennt ze den Schotten ze Wyenne fur sich und all ir nachkomen vns und vnsern Erben und nachkomen von gnaden und sundrer gunst wegen und nicht von rechten geurlaubt die tauffe in der egenannten unser frawn Kappellen ze gesegen und die darinne ze haben und die kinder daselbs tauffen nach gewondleichen und kristenleichen sitten. So sollen wir die gantz gemain von Waytzendorf allzeit einen gelerten Knecht ausrichten und haben, der zu der messe lewtt und allew beraitschaft darczu raih und messe ze sprechen helffe. Ez sol auch der grunt, darauf die egenannt vnser frawn kappellen gebawen ist und gelegt, und auch dieselb Kappellen hinfur ewikleich zu der vorgenannten pharrkirich ze Pulka gehorn und dabey beleiben. Vnd ob bescheche, daz wir die vorgenannten Syben phunt und fumf und dreissig phenning geltz, so auf vns der gmain ligent, und die egenannten drew phunt, die auf den obgenannten drin weingerten ligent, zu der vorgenannten pharrkirich ze Pulka nicht diennten und ausrichteten zu einem iegleichem tag, als vorbenant ist, so sey wir zu dersellben pharrkirich veruallen solicher wanndel und puntt, so annder herren hollden veruallent von dinst Burkrecht und solichen guetern. Vnd ob auch beschene, das vns von dem vorgenannten Abtte oder seinen nachkomen, oder wer vns die vorgenannten messe in der egenannten Kappellen sol rechtleichen ausrichten, ayn mess oder meniger versaumbt wurd zu einem iegleichen tage, als vorbenant ist, als offt daz beschiecht, als offt sol vns der obgenannt Abt Heinreich oder sein nachkomen, oder wer ye der vorgenannten pharrkirich ze Pulka rechter pharrer oder Verweser ist, veruallen sein fur ein iegleiche messe ayn phunt wachs, daz si vns danne vnuerczogenleich sullen ausrichten. Ob si aber dez nicht teten, so sullen wir danne desselben wachs bekomen und das nemen von allen gulten, die zu der vorgenannten messe gestifftet sind, mit willen eines vogts derselben guter, der seinen willen darczu geben sol, wann und als offt wir daz an in bringen, und sullen danne darumbe nyemant nichtz phlichtig noch veruallen sein. Wir bekennen auch, daz wir den Edln vnsern genedigen herrn hern Lewtolden von Meissaw, obristen Schennkchen in Osterreiche, und all sein erben dez namen von Meissaw zu einem rechten Erbvogt erbeten und genomen haben vber die vorgenannten gult und gueter alle, die der egenanten pharrkirich ze Pulka zu der vorgenannten messe ze Wayczendorf gewydmt sind oder nach hinfur gewydmt oder gestifftet werden, daz si der rechtt Erbvogt und scherm sein wellen vor allen gewelten vnd vnrechten, so si besste mugen, als wir des irn gnaden getrawen. Wissendleich mit kraffte des briefs, den wir daruber geben zu einer ewigen Bestettung der obgeschriben lautt besigilten mit des egenannten vnsers genedigen herren hern Lewtolds von Meissaw, Obristen Schennkchen in Osterreiche, vnd vnsers genedigen herren hern Otten von Meissaw angehanngenn Insigeln und mit des Erbern Steffanns des Myssingdorffer, die zeit Burggrafe ze Meissaw, angehanngem Insigile, die wir vleissigkleich darumb gebeten haben, daz si irew Insigil fur vns an dem brief gehenget haben, wann wir die zeit aygen Insigil nicht gehabt haben, darunder wir vns vnd vnser erben vnd nachkomen verbinden mit vnsern trewn an aydes stat und an geuerd, alles daz stet ze haben, daz vor an dem briefe geschriben stet, doch dem egenarmten Steffann Missingdorffer und seinen Erben an scheden. Der briefe ist geben nach Cristi geburdt Drewtzehenhunndert Jar darnach in dem acht und Newnczigistem Jare, an sand Gorigentag des heiligen martrer."}
{"text": "Ich Lienhart Frankvten svn vergih an disem brief vnd tvn chvnt allen den di in sehent oder hoerent lesen, daz ich minem lieben herrn herm Emchen dem ersam bischof ze Freising der mich von sinen besvnderen gnaden avz seiner vanchnvzze ledich lazzen hat, gehaizzen vnd gesworn han, daz ich wider in vnd wider sein goczhaus ze Freising vnd wider alle seine laevt vnd gut nimmer nicht tvn sol vntz an meinen tot vnd darvmb han ich meinem vorgenanten herren dem bischof vnd dem gotzhaus ze Freising vnuerscheidenleich ze porgen geseczt Frankvten meinen vater, Heinreichen den Leimtaschen minen sweher vnd Geyselprehten von Oberlaybach, also ob ich meinem vorgenanten herren dem bischof vnd seinen laevten oder seinem gut, dez got niht enwelle, fvrbaz dheinen schaden tvn, den selben schaden svllen im vnd seinem gotzhaus die vorgenanten drei porgen an allen schaden vnuerschaidenlich ab tvn gaentzlich vnd gar in viertzehen tagen, vnd geschieht des niht in den selben vierczehen tagen so svellen di vorgenanten porgen alle drei, swenne si mit meines herrn des bischofs brief oder mit seines bvrchgraven oder mit seines schreibers ze Lok briefen gemont werden, ze hant ein varen ze Lok vnd svllen da laisten in rehter geiselscheft nach porgen gewonheit vnd svellen nimmer auz choemen vntz daz minen vorgenanten herren bischof Emchen ze Freising vnd sinem gotz. haus aller der schade abgelegt wirt der im von minen wegen geschehen ist. Ich vergih auch, daz ich aller der gvt vrivnt worden bin di dar an schuldich weren daz ich in meines vorgenanten herrn des bischofs ze Freising vanchnvezze gewesen bin. Vnd daz daz alles minem vorgenanten herren dem bischof vnd dem goczhaws ze Freising staet vnd vnzebrochen beleibe, dar veber gib ich im disen brief versigelten mit der vorgenanter dreier porgen insigeln di ich erbeten han daz si irew insigel an disen brief gelegt habent, wan ich aigens insigels niht enhan. Dar zv veriehen wir die vorgenanten drei porgen Heinrich der Leimtasche, Frankvt vnd Geyselpreht von Oberlaybaeh, daz wir vnverschaidenleichen in allem dem reht vnd gedinge als vor an disen brief begriffen vnd geschriben ist, porgen sein fuer den genanten Lienharten Frankvten svn hincz vnserm vorgenanten herrn bischof Emchen vnd dem gotzhaus ze Freising vnd an alles gevaerde mit gvten triwen allez daz gern geleisten wellen daz vor an disem brief begriffen vnd verschriben ist, vnd dar veber nach des vorgenanten Frankvtes svn bet haben wir disen brief verinsigelt mit vnsern insigeln. Der taidinge sint avch gezevge graf Gerhart der tvmprobst ze Freising, her Wolfhart von Roehling chorherr ze Freising, maister Chvnrat chorherr ze Mospvrch, Johans vnd Fridrich des vorgenanten bischof Emchen von Freising schreiber chorherren dacz sand Andre ze Freising, herr Chvnrat der ritter bvrchgraf ze Lok vnd Nyclav von Stayn vnd Anvelt des vorgenanten bischof Emchen marschalch vnd ander erbaer lavet. Der brief ist gegeben vnd sint dev taidinch geschehen ze Lok da man zalt von Christes gebverte drevzehenhvndert iar, darnach in dem achtodem iar, an sand Thomastach vor Weihnahten."}
{"text": "Ich Hainrich der alt von Waltse genant von Dachsp gich vnd tuen chunt allen Leuten, die den brief sehent vnd horent lesen, Daz Ich vnd mein Erben vberain sein chemen Mit allen meinen Vetern von Waltse, wie di genant sind, vmb alle die ansprach, Die Ich vnd mein Erben gen jn vnd gen jr Leut vnd jr guet zesprechen heten, Daz si gehabt haben in dem Land ze Sbaben, Ez sei ze Waltse oder ander ir veste Vnd waz dar zv gehoret, Oder an jr Leut Oder an jr guet, wie so daz genant ist, Ez sei Lehen oder aigen, Gentzlich vnd gar vns vericht habent Also, Daz Ich vnd mein Erben nimmermer chain ansprach sol da gegen Haben. Des zv ainer stet Gib jch vor genanter Hainrich von Waltse genant von Dachsperg den brief versigelten mit meinem Insigel Vnd mit Hern Eberhartes Insigel des Druchsetze von Waltpurch Vnd mit Hern Fridreiches Insigel genant der Schrautolf, Di der sache gezeuch sind mit ir insigel. Der Brief ist geben ze Lintz nach Christes geburd Dreutzehen Hundert iar Vnd in dem ainz Vnd Virczigisten iar Des nachsten Mantag nach der aindlef Towsent Megt tag Der Heiligen iunchfrown."}
{"text": "Wir Rud. von gottes verhengde abt vnd aller .. der conuent des gotzhus ze Vischinon vergehen offenlich an disem briefe, das wir jerglich die zwen mut kernen, die der erber man Cunrat der Schonower vnsers conuentz tische geordenet hat in die wochen, so wir begangen das ampt von dem heiligen vron lichamen, teilen suln also, das man die aht tage der selben wochen alle tage ein viertel kernen geben suln ze des conuentz tische, vnd sol nieman den herren darumbe die pfrunde minren. Vnd des ze einem vrkunde so haben wir disen brief besigelt mit vnsren insigeln. Der brief ist geben ze Vischinonan dem fritag vor sant Sixtes tag, do von gottes geburte waren druzehenhundert jar, darnach in dem ein vnd zwentzigosten jare."}
{"text": "Wir Ulrich von Rossenberg und all unnser erben verjechen, das wier unserm sun Hainrichn von Rossenberg geben haben zw ainem rechten channen unsers liebn swecher graffe Hainrich von Schawnnberg tochter di genant ist Barbara, und gebem im auch zu ir zw rechtem heirattgutt drew tawsent guldein, dafur wir in setzen unser statt zw Sobisla und was darzw gehortt, aus derselben gult sy alle jar haben sol drew hundertt phunt geltz. War aber das sy daran icht abgangk hett so sullen wir in es erstatten auf ander unser hab wo wir di haben, untzt ir di vorgenanten drewhundertt phunt geltz volligclich gevallen. Wir sullen auch unsern vorgenanten sun Hainreichenn zw unsers vorgenanten swecher tochter di genant ist Barbara zw legen in sechs jaren darnach und der brief geben ist, und als pald di zulegung geschichtt ging dann unser vorgenantter sun mit dem tod ab da Gott vor sey, so peleibn di egenanten drew tausent guldein der vorgenanten seiner hawsfrawn, di mag sy wol schaffen und geben wem sy will an irrung, und sullen wir und unser erben antwurtten unverzogenlich auch nymermer darnach sprechen weder mit recht noch an recht. Wir verjechen auch, ob unser vorgenanter sun Hainrich von Rossenberg Barbara nicht nam und ob wir in zw der egenanten Barbara nicht legten in den sechs jaren als vorgemelt ist, so sey wir des vorgenanten heiratguts der dreier tausent guldein vervallenn, sy sullen wir und unser erben antwurtten unverzogenlich unserm liebn swecher graf Hainrichen von Schawnberg seinen erben gen dem Newnhaws oder gen Schawnberg in der zwaier vest aine. Wir sein auch der obgenanten statt zw Sobisla mit aller irer zugehorung aus derselben gult sy haben sol drew hundertt phunt geltz ir rechter gewer und schermen fur all ansprach nach des recht zw Pehaim. Umb di obgeschriben sach alle setzen wir zusambt unns zw selb schollen und ze parigen unser lieb brueder herrn Petter von Rossenberg und unsern liebn ohaim herrn Hainrichen von Newnhaws also mit der beschaidenn, ob sich indertt verzuge das vorn an dem brief geschriben stett von welherlay sach das beschach, so haben sy vollen gewallt unser yglichen zu nemen und ze hannt nach der maynung, so sullen wir in an alle widerred unser yglicher senden und inlegen ain erbern knecht mit zwain pharden in di statt gen Everding oder gen Pewrbach an der zwaier stett aine wo sy den hin zaigenn, und sullen da inelegen und laisten als inelegns und laistenns recht ist, und nicht davon ausgen untzt wir in alles das volfuren das vor an dem brief geschriben stett. War aber das in di laistung indertt verzogenn wurde, wie sich das fugte was sy des schaden namen den ir ains pey seinen trewen gesprechen mag an ayd unberecht und unbesworen, denselben schaden zw sambt dem haubt gutt lohn wir in gantz und gar abzulegen und widerkeren an allen irn schaden, und sullen sy das haben auf uns unsern eriben und trewen und darzw auf aller der hab di wir haben wy di genant ist oder wo di gelegen ist, davon sy sich selb richten und wern sullen mit unserm gutlichem willen und sullen wir das mit nichte widersprechen. Wir haben auch volligen gewallt alle jar jarlich unsern statt Sobisla zw losen auf welhen tag und zw welher tzeitt uns des verlust in dem jar, und sullen uns der losung statt tun an all irrung. Wir sullen in auch das vorgenannt gelt da wir unser statt umb losen antwurtten in di vest gen dem Newnnhaws oder gen Schawnberg angevar. Mitt urkund des briefs den wir in dar uber geben versigelt mit unserm anhangunden insigl und mit unser selbscholen und parigen unser lieben brueder herrn Petern und herrn Jan gebrueder von Rossenberg anhangunden insigl und mit unsers liebn ohaims herrn Hainrichs von Newnhaws anhangunden insigl, der geben ist do man zallt nach Kristi gepurd dreizechenhundertt jar und in dem vir und sibentzigistem jar des phintztags nach dem heiling osterr tag."}
{"text": "Allen den, die disen brief ansehent oder horent lesen, kunde ich bruder Bilgri von Kloten couent bruder ze Ruti vnd ich fro Margaret Bertschingerin sin eliche tochter vnd veriehen offenlich an disem brief von dez briefs wegen, den Fritschi von Kloten burger Zuriche inne hatt, der da wiset vnd seit von dez hofs wegen ze Spreitenbach, als der selb Fritschi von Kloten den selben brief geben vnd in geantwurt hett Bilgrin dem Russinger burger ze Rapreswil, daz vnser guter wille was vnd noch ist, vnd da von so loben wir mit guten truwen fur vns vnd fur alle vnser erben, Fritschin von Kloten noch sin erben noch nieman von ir wegen von des briefs wegen niemer mer an ze sprechenne noch in deheine wise ze bekumbern weder mit geistlichen noch mit weltlichen gerichten noch mit deheinen sachen worten noch werchen. Vnd dez ze warem vrkunde vnd sicherheit so han ich bruder Bilgri von Kloten min eigen insigel offenlich gehenkt an disen brief. Vnd won ich fro Margarethe Bertschingerin nit insigels han, so han ich erbetten Johansen von Langenhart vogt ze Rapreswil, daz er sin insigel fur mich gehenkt hat an disen brief, vnder dz selb insigel ich mich willeklich binde in dirre sach. Dez ich Johans von Langenhart vergich, das ich min insigel durch der egenanten fro Margarethen Bertschingerinen bette wegen gehenkt han an disen brief, mir vnd minen erben vnschedlich. Dirre brief ist geben an dem nechsten zistag nach sant Andrees tag in dem jar, do man zalt von gottez geburt druzehenhundert vnd sibentzigjar vnd dar nach in dem vierden jare."}
{"text": "Ich Zacherl der Lengawer mein hausfrau und all unser erben vergehen und tun chunt offenleich mit dem brif allen den, div in an sehent horent oder lesent, daz wir westanden haben von dem erwirdigen geistleichen herren hern Greifen dem probst zu Reichersperig daz dritail auf seinem und seins gotshaus gut ze Lintlach zu paumansrecbt, daz di weil stiftleich und pawleich gelegen ist, also daz wir yem und seinem gotshaws da von dinen und geben sulen zu rechtem dinst aller iar iarleich zu sand Michels tag drey schilling winner pfenning unverczogenleich und zu den Weihnachten zwen chas und ze Ostern zwen chas und dreizk ayr und ze Phingsten zwen chas und sullen in sein und seins gotshaus stift gen mit zwain hunren und mit zwelf winner pfenning und an schaden wider darauz. Und wann wir dem obgenanten herren und seim gotshaus den vorgenanten dinst also ausrichten und geben unverczogenleich auf yeder zeit, alz vor verschriben ist, so sol er und sein gotshaus uns daz obgenant dritail lazzen fur ander lawt. Ez ist auch ze merkhen, ob wir dem vorgenanten herren und seim gotshaus den obgenanten dinst nicht geben unverczogenleich auf yeder zeit, als vor verschriben ist, so hat unser vorgenanter herr und sein gotshaus und ir amptlewt daz obgenant dritail ze stiften und ze storen eim andern holden, wem oder wie sew verlust mit unserm gutleichen willen und an all unser widerred und sullen dann daz obgenant dritail pawleich und stiftleich ligen lazzen mit sam und mit ardhaw nach der umbsatzen rat und sullen und wellen wir dann dhain ansprach vodrung noch recht darnach nimmer mer gehaben noch gewinnen, weder mit recht noch an recht geistleich noch werltleich oder wie wir uns daz furnemen, und waz wir da wider mit dem vorgenanten herren und seim gotshaus chriegen oder rechten wolden von dez vorgenanten dritails wegen und auch wider allez, daz an dem brif verschriben ist, wie div recht und chrieg genant waren, di sol unser vorgenanter herr und sein gotshaus an aller stat mit dem ersten recht und furkhomen erlangt und wehabt haben und wir gein in verloren und da sol sew di herrschaft und ir amptlawt und aller mandleich wider uns zu fudern schirmen und frein, daz ist unser gutleich will und fleizzigev gepet, und wer auch den brif mit seinem und seins gotshaws willen inne hat zaigt oder furpringt, der hat allev diu recht, die vor verschriben sind, als ganczleich als si selber. Und daz yem und seim gotshaus daz allez also stat und unzebrochen weleib, gib ich yem obgenanter Zacherl der Lengawer yem und seim gotshaus den brif besigelten mit der erbarigen hern Hansen dez Tannbergaer und Gorgen dez Tummair di zeit phleger zu Ried und Chunratz dez Stokhamer di zeit lantrichter zu Ried anhangunden insigl wesigelt, di der sach tadinger sind gewesen vor dem von Abensperg, die wir mit fleizziger pet darumb gepeten haben, daz si irew insigel zu einer gedachtnuzz an den brif gehangen habent in und iren erben an schaden, dar under ich mich obgenanter Zacherl der Lengawer mein hausfrau und all unser erben verpinden mit unsern treun an aydez stat allez daz war und stat ze haben, daz oben an dem brif verschriben ist. Der brif ist geben nach Christi geburt drevczehenhundert iar und darnach in dem siben und achczkistem iar an sand Elspeten tag."}
{"text": "Ich Reinhart der Wienner und all mein eriben vergehen und tuen chunt allen di den brief sechent hoernt oder lesent, di nu lebent und hernach chuenftig sind, daz ich mit wolbedachtem muet und guet leichem willen, ze der zeit do ich es mit recht wol getuen mocht, recht und redlich zu ainem rechten auswechsel gegeben han dem erwierdigen herren hern Vlreichen dem Veyrtager probst datz Sand Poelten, seinem convent und allen iern nachkoemen meinen zechent der gelegen ist datz Sand Poelten und umb Sand Poelten in dem puerkch veld und datz Wagram, und alles das daz in den selben zechent gehoert, wie daz genant ist oder wo daz alles gelegen ist, mit allen nuetzen und rechten, alz ich den in nuetz und in gewer inngehabt und herpracht han. Da engegen habent sew mier und meinen eriben ausgewechselt und geben iers rechten aigens ier zechent hernach geschriben: di gelegen sind datz Pulkendorf auf zwain ganzen hoefen der ainer des Topler von Charlsteten ist und auf dem andern sitzt Hainreichs des Noeppleins witib, ze Flinspach auf drithalben lehen, auf fuemf hofsteten, auf ainem garten, auf siben jeuchart akchers di in Chuenrates des Scharritzer mul gehoernt, und auf siben jeucharten an dem Stainperch, auf fumf jeucharten pei dem haus im Pach und ze Neudling auf ainer jeuchart, darnach ze Pulkendorf allen den dienst zechentes den si daselbs auf etleichen hofsteten gehabt habent, alz vil und der selben hofstet und des zechentes ist, so beschaidenlich daz ich und mein eriben dieselben zechent, di si mier fuer den obgenanten meinen zechent ausgewechselt und gegeben habent, fuerbas von in und ierm gotzhaus und iern nachkoemen ze rechtem puerkchrecht haben schullen und in und ierm gotzhaus jerlich da von dienen ze puerkchrecht an sand Michels tag zwen metzen chorn gemainer Poeltinger mazze und in puerkchrechts weiz allen unsern frumen da mit schaffen an allen ierrsal. Es schullen auch die obgenanten her Ulreich der probst datz Sand Poelten, sein convent und ier gotzhaus den obgenanten zechent pei der stat ze Sand Poelten und pei Wagram in dem puerchveld, den ich in gegeben han, fuerbaz ledichlich und vreilich haben und allen iern frumen damit schaffen wie in und ierm gotzhaus das wol choem und fueg an allen ierrsal; und pin ich und mein eriben dez ier recht gewer und scherm fuer all ansprach. Get in fuerbas dar an icht ab mit recht, oder ob si mit recht icht chrieg oder ansprach dar an gewunnen, von wem daz wer, daz schullen wier in alles ausrichten ablegen und widerchern, und schullen si daz haben auf uns und auf allen dem guet das wir haben in dem land ze Oesterich, wier sein lebentig oder tod. Daz di wandlung fuerbas stet und unzebrochen beleib, daruber gib ich Reinhart der Wienner den brief versigelt mit meinem insigel und mit des erbern vesten ritter insigel hern Michels des Uetendorffer und mit Pernnolts des Chlingen fuerter insigel, di ich des vleizzichlich gepeten han, das si der sache zeug sind mit iern insigeln. Geben datz Sand Poelten, nach Christes gepurd dreuzehen hundert jar darnach in dem siben und sechzigistem jar, an Sand Elspeten tag."}
{"text": "Allen, die disen brief sehent oder horent lesen, kund ich Johans Hosch vogt des erwirdigen mines gnedigen herren her Brun Brunen probst des gotzhus Zurich, das fur mich kam an der stat, da ich von des selben mines herren wegen ze Meilan offenlich ze gerichte sass, Johans Mijen vnd Margretha Sennin von Rozbach, vnd offenberten vnd sprachen vor mir, si solten ein tribweg haben vber der erwirdigen frowen der eptischin vnd des conuentes gemeinlich von Wurmsbach guter vnd durch ir reben ze Rozbach gelegen in dem veld, die Johans Werder buwet, fur ir hus hin, dz zu den selben reben gehort, dz si ir vich vber den selben weg solten triben vnd furen an einem seil. Das versprach die erwirdig frow die eptischin des gotzhus ze Wurmsbach ze ir vnd ir conuentes wegen vnd sprach, das die egenanten Johans Mijen ald Margretha Sennin dehein tribweg durch recht vber ir gut ald durch ir reben solten han mit ir viche ze tribenn ald ze furenne, des were si vnwissende, des vermassen sich die vorgenanten Johans Mijen vnd Margret Sennin, si wolten kuntlich machen, als recht were, das si den weg also solten haben, als si in ansprechig hetten. Dar vmb wart inen ze beiden siten tag geben vmb die bewisung, das die egenanten Johans Mijen vnd Margretha Sennin ir gezugnuss fur gericht brechten. Vnd kam och min frow die eptischin von Wurmsbach fur gericht, als ich tag geben hatt, vnd wartet der gezugnuss. Des kamen aber die egenanten Johans Mijen vnd Margretha Sennin och vf dem selben tag fur mich an offen gericht vnd liessen von ir gezugnuss, als si sich vermessen hatten, dar vmb ich in tag geben hatt vf den selben tag, als vorgeschriben stat, offenlich vor gericht. Do liess du vorgenant min frow die eptischin an recht, wz nu recht were. Dar vmb wart rechtes gefraget vnd wart nach miner frag von erbern luten mit gesamnoter vrteil erteilt, das die vorgenant eptischin ze ir vnd ir conuentes wegen dien egenanten Johans Mijen vnd Margrethen Sennin den vorgenanten weg anbehebt hetten, das si enhein vich darvber triben noch furen solten, vnd do dz erteilt wart, do liess aber die egenant eptischin ze ir vnd ir conuentes wegen an recht, ob in dz gericht icht billich sinen brief her vber geben solt. Der wart in nach miner frag von erbern luten mit gesamnoter vrteil erteilt ze gebenn. Her vber ze einem waren vrkund so han ich disen brief von des obgenanten mines herren vnd des gerichtes wegen, won es och erteilt ist, mit minem insigel offenlich besigelt vnschedelich dem obgenanten minem herren vnd sinem gotzhus an allen ir zinsen vnd rechten. Dis beschach vnd wart diser brief geben ze Meilan an dem nunden tag brahotz, do man zalt von gottes geburt druzehenhundert jar, dar nach in dem sibenzigosten jar, da ze gegen waren Johans Lopper, Rud. Moso, Rud. Hurgo, Johans Keller, Bercht. Knopfli vnd ander erber lut."}
{"text": "Allen den, die disen brief ansehent oder horent lesen, kunden ich Joh. von Langenhart vogt vnd wir . . der rate der statt ze Rapreswile, das fur vns kamen an offen gerichte Cunr. der Klieber vnd Margarete sin elichu wirtenn einunt vnd Hans von Hongge, dem man spricht Hanger, andrunt, vnd ofnotont da die selben Cunr. der Klieber vnd Margaret mit fursprechen, das si hettint ze koffenne geben eins rechten redelichen kofs dem vorgenanten Hansen dem Hanger hus vnd hofstat gelegen ze Rapreswile zwuschen Hermans Brunners hofstat vnd des egenanten Kliebers vnd Margar. siner wirtenn hus mit mistwurfi mit benken in der kilchen vnd mit aller zugehorde vnd den garten, der darhinder lit, als verre du mure gat vnd begriffen het, du an des eben Kliebers vnd Margar. hus stosset, ane geuerde, vmb funf vnd achtzig phunde guter Zuricher pfenning vnd vmb daz hus vnd hofstat mit aller zugehorde, das och ze Rapreswil zwuschen der Barfussen vnd der Augustiner huser gelegen ist, der vorgeseiten pfenning si och von dem obgenanten Hansen dem Hanger gantzlich gewert vnd betzalt sint nach ir vergicht, vnd du vorgeschriben mure, du an des Kliebers vnd Margareten siner elicher wirtenn hus stosset, ist allu des obgenanten Hansen des Hangers ald wer denn daz vorgenant sin hus oder hofstat inne het, won als vil, das der Klieber vnd Margar. sin elichu husfrowe ald wer denne ir huse oder ir hofstat inne het, wol mugent in die selben mure trameln vnd buwen, als denne dem hus vnd der hofstat notdurftig ist, ane geuerde, vnd der mure vnwustliche. Vnd vertgotont och die eben Cunr. der Klieber vnd Margar. sin elichu wirtenn dem egenanten Hansen dem Hanger das vorgenant hus hofstat vnd garten mit aller zugehorde alsus, als da vor geschriben stat, mit des vogtz hant an sin hant, als gerichte vnd vrteile gabe vnd als vns vnd ander erber lut, die dar vmb erteilten vf den eide, ducht, das es billich kraft vnd macht hetti nu vnd hie nahe. Vnd des alles ze einem waren offenn vrkunde haben wir die obgenanten der vogt vnd der rat der vorgenanten stat insigel ze Rapreswile nache rechter vrteile vnd dur beider teile bett willen gehenkt an disen brief. Der geben ist ze Rapreswil, do man zalt von gottes geburt drutzehenhundert iar vnd dar nache in dem einen vnd sechtzgosten iar, an dem nechsten mentag vor sant Johans tage ze sungichten."}
{"text": "Wir Albrecht von Gots gnaden hertzog ze Osterreich, ze Steyr vnd ze Kernden enbieten vnsern getrewen lieben allen lantherren vnd lantrichtern allen stetten vnd merchten den der brief getzaigt wirt, vnser gnad vnd alles gut. Wand wir vnsern getrewen den purgern von Ens die gnad getan haben, daz si bei den rechten vnd cheuffen beleiben sullen die si vnd jr stat von alter gewonhait habent herpracht, darumb gebieten wir ew vnd wellen ouch ernstleich, daz ir in an denselben iren rechten vnd cheuffen chain irrung noch phrengnuzz tut in dhainem weg, mit vrchund ditz briefs, der geben ist ze Wienn am phintztag vor sand Vrbans tag, nach Christs geburde drewtzehen hundert iar darnach in dem sechs vnd fumftzgistem jar."}
{"text": "Allen den, die dizen brieue lesint oder horrint lesin, kund ich her Egl. der alte von Rosinberg, dc mir min lieber herre von gottis ginadin abte Wilh. von sante Gallin het virsecit ze aenim phant den houe ze Gozowe mit lut vnde mit gut mit allem dem, so darzu hort, an den kilchinsazz vnde an du phendir, du dauor vs dem houe wurdin virsecit, vnde och an der herrin phruont ze sante Gallin des closters. Och het er mir virsecit alle die sunderlut, die in dc ampt ze Gozowe horrint, vmbe vunfcig march silbers vnde sehs phunt phening. Vnde dabi so viriih ich offinlich an dizem brieue, dc ich im gelopt han vur mich vnde alle min erbin, dc ich im du selbin phendir widergeb an allin vurcug vnde an allin krieg, swen ich oder min erbin von im oder sinen nahkomin werdin gewert des vorgenamptin silbers. Dc aber diz war si, do gab ich dem vorgenamptin minem herrun dem abte Wilh. vnde dem gotzhuse ze sante Gallin dizen brieue bisigiltin mit minem ingisigil. Dirre brieue wart gigebin, do von gottis giburt warint zweihundert vnde nun vnde nuncig iar, ze sante Gallin, der cehindin kal. des mercin, ind. der XII."}
{"text": "Ich Heinrich der Forster zder zeit zechmaister der ellenden zeche ze Steyr vergich, daz ich mit willen und gunst und nach weisung und rat der erbern lewte paide dez rats und auch der gemain ze Steyr ain vleischpanch hingelazzen han gelegen ze Steyr in der stat an der obern zeil die ekkpanch gelegen geng Gotfrids dez Ripler vleischpanch uber, dieselben, vleischpanch die erber fraw Hiltgart Ditmars dez Chramer witib von mir obgenanten Heinreichen dem Forster und Weinmarn dem Tewerbanger gechaufft hat und hat sei auch durich ires wirts und aller irer vorvordern sele willen ze haile und ze trost gemacht und gegeben den armen siechen in dem spital ze Steyr, dem erbern manne Marcharten dem Rantschen purger ze Steyr und allen seinen erben und nachchomen also beschaidenleich, daz si den armen durftigen in dem spital aller jar jerleich davon raichen und geben schullen ze dienst aindlef schilling wienner phenning, dieselben phenning si in geben schullen von wochen ze wochen ymmer an der mantagnacht zehen phennbert vleisch als lange untz si si die armen lewtt der aindlef schilling phenning gantz und gar richtent und werent. und wenne daz war daz si nicht vleisch habent oder daz si in nicht ain phennbert umb ain phenning geben wolten, so schullen si in ymmer an dem mantag geben zehen phenning und da schol man in vleisch umb chauffen. war aber daz si dez alles nicht theten und in daz vertzugen, swer denne ymmer zder selben zeit die ellenden zeche inne hat, der schol si darzue noten als lange und als verre untz in das gentzleich und gar von in volbracht und volfurt wiert und an dem prief geschriben stet. Si schullen auch die vleischpanch selber pezzern mit zimmern wenne ir dez not ist ez sei von prunst wegen oder von swelicherlaye sache daz ist da ir sein not und durft geschieht, und schullen si auch selber awsrichten umb den dienst den man davon geit zue der prukken an der armen lewtt schaden. Daz die rede also furbas stat und unverchert beleib dez gib ich in obgenanter Hainreich der Forster ze peder seytt Marcharten dem Rantschen und seinen erben und nachchomen und auch den armen durftigen in dem spital den prief zue ainem waren urchunde der obgeschriben sache versigilten mit unser stat insigil ze Steyr. Geben nach Christi gepurde uber drewtzehen hundert jar darnach in dem ains und sibentzgisten jar dez freytags nach sand Cholmans tag."}
{"text": "ICH Bernger von Lanndenberg vnd ich Hermann von Lanndenberg sein vater lantmarschalich in Osterreich wir vergehen offenleich vnd tun chunt allen den die disen brief lesent oder horent, daz wir unuerschaidenleich gelobt haben ze geben vern Annen mein vorgenanten Berngers hausvrouen hern Dietreichs saeligen tochter von Hohenberch newn hundert phunt wienner phe.nning ze rechter morgengab nach des landes recht ze Osterreich, der wir si richten vnd wern sullen mit beraitschaft oder mit ir wert gelegen in dem lande ze Osterreich baidenthalben nach vreunt rat, als morgengab recht ist vnd des lants recht ze Osterreich von dem heutigen tage inner iares vrist, vnd haben ir dafur ze purgel gesatzt die erbern herren graf Yban von Pernstain hern Hainreichen von Walsse von Drosendorf hern Fridreichen von Walsse hauptman ze Drosendorf hern Jansen den Prunner zu den Zeiten chamermaister, Hainreichen den Prunner zu den zeiten schenhch des edeln hochgeboren fursten hertzog Rudolfs ze Osterreich ze Steyr vnd ze Chernden vnd vnsern vettern Rugern von Lanndenberg vnuerschaidenleich zu sampt vns, was ir an vnser ainem abget das sol si haben auf dem andern also mit ausgenomener rede: ist das wir die vorgenanten vern Annen der egenanten newn hundert phunt wienner phenning irr morgengab nicht richten vnd wern in der zeit vnd in den rechten als vor an disem brief verschriben stet, wenne vns denne ir ohem her Reinprecht von Pilichdorf oder her Chadolt von Haselawe, oder ob die nicht waern denne darnach ir nachsten vreunt ainer der disen brief inne hat mainent vnd vodernt, so sullen wir ich Bernger von Lanndenberg vnd ich Hermann von Lanndenberg sein vater ich graf Yban von Pernstain ich Hainreich von Walsse vnd ich Fridreich von Walsse ich Jans der Prunner vnd ich Hainreich der Prunner sein pruder vnd ich Ruger von Lanndenberg vnser iegleichen einen erbern rittermaessigen chnecht selb andern mit zwain phaerten nach der vodrung inner acht tagen ze Wienne in ein erber gasthaus senden do vns der hin zaigt der vns mant vnd vodert, vnd sullen die da inneligen vnde laisten als inneligens vnd laistens recht ist, vnd sulln die da nimmer auschomen, vntz das die vorgenant ver Anna der egenanten neun hundert phunt wienner phenning irr morgengab gar vnd gantzleich verricht vnd gewert wirt in dem rechten als vor an disem brief geschriben stet, das luben wir vnuerschaidenleich an alle widerrede ze laisten mit vnsern trewen, vnd sullen auch si das haben auf vns vorgenanten allen vnuerschaidenleich vnd auf allem vnserm gut das wir haben in dem lande ze Osterreich oder wo wir es haben wie so das genant ist. Vnd darvber so geben wir der obgenanten vern Annen meinn Berngers hausvrowen disen brief zu einen waren vrchunde diser sache versigelten mit vnser obgenanten achter anhangunden jnsigiln. Der brief ist geben ze Wienne nach Christes gebud dreutzehen hundert iar darnach in dem newn vnd fumfczgisten iar an sand Luczein tage."}
{"text": "Wir Hainrich von gottes verhengde apt aller conuente des gotzhuses ze Crutzlingen sant Augustinus ordens gelegen by der statt ze Costentz kunden mit rechter vergicht offennlich allen den, die disen gegenwurtigen brieff an sehent lesen alder horent lesen, dz wir mit ainbarem gemainem vnd zyttigem raut, den wir nit ainest won nun vnd dick gesucht habint, wye wir vnnser vnd vnnsers gotzhuses grossen gulte vnd wachsend schaden, der von burgschafft wegen von cristan vnd von Juden vnd von andren redlichen sachen vff vnns gieng, verkament vnd verstiessen, vnd dz wir dar vber funden vnd ouch funden haben, dz wir lieplich vberainkomen sindt, dz wir ainwyllenklich vnd mit bedauchtem mutte durch der vorgenamten vnnser vnd vnnsers gotzhusses redlichen nott den erberen mannen Hainrich dem Risen burger ze Wyle vnd Hainrich dem Kupfferschmid burger ze Frowenueld vnd ir erben habint ze kouffent geben recht vnd redlich vnnsern hofe ze Dingenhart, dem man da spricht Crutzlingers hof, vnd was dar zu horet, die schuppise ze Dingenhart, der man da sprichet Crutzlingers schuppisse, vnd wz dar zu horet, die an dem wingarten litt, vnd den wingarten, der ze Dingenhart gelegen ist, dem man ouch sprichet Crutzlingers wingart, vnd was zu disen selben guttern horet, es sye mit ackern mit wysen mit holtz mit veld mit was mit zwy mit steg mit wegen mit abwege mit zwingen mit pannen mit ehaffti mit gewaltsami mit allen nutzen vnd gewonhaiten vnd mit allen rechten gesuchts vnd vngesuchts wyssendes ald vnwyssendes, als es vnnser vordren an vnns bracht hannd vnnd als ouch wir die selben gutter besessen vnnd genossen habint her vntz an disen huttigen tag, diser vorgenanten gutter vnd was rechtes wir dar zu hannd, als vor ist beschaiden, haben wir den selben Hainrich dem Risen vnd Hainrich dem Kupferschmid vnd ir erben ze koffent geben vmbe XL lib. dn. Costentzer muntz, dero wir gar vnd ganntzlich von inen gewert sygin vnd in vnnser vnd in vnnsers gotzhuss notturfften vnd schinberen nutz komen vnd bekeret sind, vnd haben vnns dar vber verzigen fur vnns vnnd fur alle vnnser nachkomen vnd verzichent vnns an disem brieffe gen dem vorgenanten Hainrich dem Risen vnd gen Hainrich dem Kupfferschmid vnd gen ir erben ze vrtatte aller der ansprach vnd alles des rechtens, so wir an den selben guttern hatten ald von dehainen dingen gehaben mochten, wir verzichent vnns ouch alles schirms alles furzugs vnd aller hilff gaistliches vnd weltliches rechtes, da mit wir ald vnnser nachkomen ald jeman andrer von vnnser wegen dis vorbenempten redlichen kouffs mochten widerkomen ald da mit dirre redlich vnd vngeuerlich koff kunnde ald mochte gewennt gebrochen ald bekrencket werden, vnd vollefurten dz entziehen mit allen den worten wercken vnd getatten, so dar zu horte ald gehoren mochte nach recht ald nach gewonhait des lanndes. Wir sollin ouch gemainlich vnd vnuerschaidlich vnd vnnser nachkomen der vorgenanten Hainrichs des Risen vnd Hainriches des Kupfferschmidtz vnd ir erben der vorbenempten guter recht wer sin nach recht one geuard an gaistlichem vnd an weltlichem gerichte vnd an allen stetten, da es inen notturfftig ist. Vnd ist dis alles beschechen vnd vollfurt mit gunst wyllen vnd verhenngde des hochwirdigen fursten vnd heren bischoff Rudolffs von Costenntz vnd ist ouch alles von vnns vollefurt vnd getan. Wir Rudolff von gottes gnaden bischoff ze Costentz veriehen dar nach vnd kunnden offennlich, dz dirre kouff vnd alles, dz vorgeschriben ist, mit vnnserm gutten wyllen vnd gunst vnd mit vnnser verhenngde vollfurt vnnd verenndet ist, vnd dar vber dz ze statter warhait vnd ze ewiger sicherhait vnd ze waren vnd offenne vrkunde aller dirre dinge, die hie an disem brieff geschriben stannd, geben wir vorbenemter apt Hainrich vnd aller conuente des gotzhuss ze Crutzlingen Hainrich dem Risen vnd Hainrich dem Kupferschmid vnd ir erben disen brieff mit vnnseren insigelen besigelten vnd haben ouch wir bischoff Rudolff vnnser insigel gehenngckt an disen brieff ze ainer vrkund der warhait aller dirre selben dinge. Dis beschach vnd ist dirre brieff ze Costenntz geben nach der gepurt Cristi MCCC vnd im XXVIII jare, an dem nachsten sampstag nach ingannten brachet."}
{"text": "Ich Chvenrat der fritzestorfer von Swartzenaw Vnd Ich Elspet sein hausfrawe vnd vnser paider eriben veriehen offenleich, vnd tuen chvnt allen leuten an disem prief, die nv lebent vnd her nach chvnftich sint. Daz wier mit veraintem muet vnd mit rat vnser nochsten vrevnt, zv der zeit do wier iz wol mochten getuen ver chauffet haben dem erbern herren Probst Seifriden vnd dem Gotshaus ze Hertzogenburch vnsers rechten vrein aygens ein halbez Lehen ze veld vnd ze dorffe gestift vnd vngestift, versuecht vnd vnversuecht, vmb Siben phvnt wienner Phennig Der wier gar vnd ganz gewert sein vnd leit auf der Widem, ze nochst Seyfriden dem Vorsprechen vnd dient allev lar sechzig Wienner Phennig an sand Mychels tag mit allen dem rechten als wier ez von alter her gehabet haben. Wier sein auch des selben Guetes rechter scherm vnd gwer fuer alle ansprach noch des Landes siten in Osterreich. Vnd waz in dor an abget, daz schullen sev haben auf vns vnd auf allen dev vnd wier haben in dem Lant ze Osterreich. Vnd daz dev red stet vnd vnzebrochen beleib, des gib ich vorgenanter Chvenrat der fritzesdorfer dem egenanten herren Probst Seifriden vnd dem Gotshaus ze Hertzogenburch disen Prief versigelten mit meinem aigen anhangunden Insigel. Vnd zv einer pezzern sicherhait mit meines Geswein Insigel Georigen von Gotzestorf. Vnd mit fridreiches Insigel des Prueschinchen. Vnd mit Leweins Insigel des Druchsetzen, die diser sach zevg sint mit iern anhangvnden Insigeln. Der prief ist gegeben do man zalt von Christes gepuerd Drevtzehen hvndert lar dar noch in dem vier vnd vierzgisten lar an sand lacobs tag."}
{"text": "Ich Paul der Maer von Nidemleizze vnd ich Peters sein hausvrowe, Wir veriehen offenlich vnd tvn chvnt allen den, die disen prief lesent oder lesen horent, die nv lebent vnd hernah chvnftich sint, daz wir mit Willen vnd gvnst Jansen des Maern, mein vorgenanten Pauleins pruder Vnd seiner hausvrowen vron Marein vnd ander vnser erben mit verdachtem mvte vnd mit gesampter hant zv der zeit, do wir iz wol getvn mochten, Vnd auch mit vnsers lehenherren hant, herrn Otten des Tuerssen von Rauchenekke verchauft haben vnsers rechten lehens, das wir von im ze lehen gehapt haben, zehen Schillinge wienner phenninge geltes auf einem lehen behauster holden gestiftes gutes, daz da leit datz Nodendorf, mit alle dev vnd dar zv gehort ze velde oder ze dorf, gestift oder vngestift, versvecht oder vnversvecht, swie iz genant ist, mit allem dem nvtz vnd recht, als wirs in lehens gewer herpracht haben, Vmb Sechtzehen phvnt wienner pfenninge, der wir recht vnd redlich gewert sein, den Geistlichen levten Pruder Jacoben, zv den zeiten apt daz dem heiligenchrevtze Vnd der Samnvnge gemaine fvrbaz ledichlichen vnd vreilichen ze haben, vnd allen irn frumen da mit ze schaffen, verchauffen versetzen vnd geben, swem si wellent an allen irresal. Vnd sein avch wir der selben gvlte mit allen vnsern erben der vorgenanten herren rechter gewer vnd scherm fvr alle ansprach als lehens recht ist, vnd des Landes recht ze Osterreich. Waer aber, daz si an derselben gvlte dehain chrieg oder ansprach gewonnen von vns oder von ieman anders, da von si schadhaft wurtten, daz svln wir in mit gvten willen alles auzpringen an alle ir mve vnd irn schaden ablegen. Daz lob wir in ze laisten mit vnsern truwen. Vnd svln avh si daz haben auf vns vnd auf allem vnserm gvt, daz wir haben in dem lande ze Osterreich, wir sein lemtich oder tot. Daz diser chauf furbaz also staet vnd vnverwandelt beleibe, dar vber geben wir in disen prief zv einem offen vrchunde vnd ze einem waren gezevge vnd zv einer ewigen Vestnvnge diser sache versigilten mit vnser paider insigiln Vnd mit vnsers lehenherren insigil, herrn Otten des Tuerssen von Rauchenekke vnd mit herrn Jansen insigil seins svns, Die diser Sache gezevg sint mit ir paider insigiln. Der prief ist geben nach Christes geburt vber drevtzehen hvndert iar in dem Dreitzigisten iar darnach, an dem Pluemoster Abent."}
{"text": "In gottes namen amen. Alle die disen brieff lesin ald horen lesen, die sond das wussen, das ich graff Fridrich von Toggenburg han vffgeben minem herren von gottes gnaden abt Wilhelm von sant Gallen das gut ze Bleiken, das da heisset Strites gut, vnd han mich sin enzigen in sin hand mit allem recht durch her Hansen von Schonnenberg bett willen. Des sind gezug graff Hug von der Schere, her Vlrich von Ramswag, her Heinrich der vogt von Wartense, her Cunrat der Schenk, her Cunrat von Munchwil, der schultheisss von Wil vnd ander ersame lute. Das dis war sig vnd stet belib, dar vmb so henk ich vorg graff Fridr. min insigel an disen brieff. Der geben ist ze Wil an sant Hylarien tag, do man zalt von gotz geburt zwolffhundert vnd achzig jar, darnach in dem vierden jare."}
{"text": "Wir graue Albreht vom Hayligen Berg der elter lantvogt in Swaben vnd ich graue Albreht vom Hayligen Berg der junger gebruder tunt kunt vnd veriehen allen den, die disen brief an sehent oder horent lesen, daz wir lieblich vnd tugentlich ains tails vberain komen sien mit ainander vmb allez daz gut, daz vnz baiden ze tail wart von vnserm vatterliche vnd muterlichem erbe, also daz wir dar vmb lieblich vnd frvntlich gelozet haben on alle gefarde, vnd ist mir dem vorgenanten graf Albreht dem eltern mit dem loz ze tail worden vnd gefallen Bludentz die stat, Montafphun daz tal, die vesti ze Burs, die vesti ze Schellenberg, die vesti zum Eglolfz vnd die zehen phunt phenning Costentzer muntz jarlichz geltz in dem Rintal vnd zwen wingarten ze Rinegg gelegen, der ain an dem Nidern Buchberg haisset der Hafen, der ander an dem Obern Buchberg haisset der Ower, vnd du losung dez kellehofz ze Wolffurt. Disu vorbenempten guter allu sint mir zu minem tail worden mit allen aygenscheften lehenscheften zwingen vnd bennen zollen gerihten gewonhaiten mit fallez vnd gelazen bi wasen vnd bi zwii mit holtz vnd mit veld mit ackern vnd mit wisen mit wasser wasser runsen vnd wasserlayti vnd vischentzen mit wegen vnd mit stegen mit allen ehaftinen mit sturen diensten mit allen nutzen rehten vnd zugehoden, so zu ald in die vorbenempten guter oder in ieglichz besunder hort ald gehoren mag, vnder erde oder ob erde nutz vzgenomen befundenz vnd vnbefundens besuchtz vnd vnbesuchtz on alle gefarde, vnd hab och ich der vorbenempt graue Albreht der elter reht vnd vollen gewalt ze losen allu du guter, die vz den vorgeschribnen gutern, die mir ze tail worden sint, versetz sint. So ist mir dem egenanten graue Albreht dem jungern mit dem loz ze tail worden vnd gefallen die vesti der Haylig Berg vnd Zange disu zwai mit allen aygenscheften lehenscheften zwingen vnd bennen zollen gerihten gewonhaiten mit fallen vnd gelazen bi wasen vnd bi zwii mit holtz vnd mit veld mit ackern vnd mit wisen mit wasser wasser runsen vnd wasserlayti vnd vischentzen mit wegen vnd mit stegen mit allen ehaftinen mit sturen diensten vnd mit allen nutzen rehten vnd zu gehorden, so zu ald in die vorbenempten zwai gut oder in ir entweders besunder gehord ald gehoren mag, vnder erde vnd ob erde nutz vz genomen befundenz vnd vnbefundenz besuchtz vnd vnbesuchtz on alle gefarde, so hab och ich der egenant graue Albreht der junger reht vnd vollen gewalt ze losen allu du guter, die vsser den obgeschribnen gutern, die mir ze tail worden sint, vormals versetz sint, vnd sont wir die vorgenanten gebruder ietwedra den andern an sinem tail weder sumen noch irren bi geswornnen ait, die wir baid mit vf gebottenen fingern getan haben, vnd sol vnd mag nun hinnahin vnser ietweder mit den guten vnd mit allen zugehorden, die vnser ainem ze tail worden sint, tun vnd lazen nach sinem willen on alle gefarde. Vnd dez ze warem offenn vrkunde so haben wir vorgenanten graue Albreht der elter vnd graue Albreht der junger ietweder sin insigel gehenckt an disen brief. Der geben ist zum Hayligen Berg in dem jare, do man zalt von Crystz geburt druzehen hundert vnd in dem zwai vnd ahzigosten jar, an sant Oswaltz tag."}
{"text": "Allen, die disen brief sehent oder horent lesen, kunden wir Johans Rotellein schultheitze vnd .. der rat ze Rappreswil, daz fro Katherina Heinrichs Zimers wirtenne Heinrichs seligen Storis dochter, Margareta Schubingerra Vlrichs von Egga elichu wirtenna vnd Elizabeht ir swester, der vogt Rudolf von Zollikon ist, kamen vur vns an offen gericht vmb die ansprache, so si hatten an hern Herman pfruder ze Walde vmb den hof ze Rikkenbach vnd vmb andru ligenden guter, die an die pfrunde ze Walde horent, vnd mit namen vmb alle rechtunge, die si von rechter erbschaft von hern Vlrich seligen wilent kilchenherren ze Walde vnd von der frowen seligen von Singenberch von ligendem gut vnd von varndem waz an gevallen, vnd saztens da offenlich vffen erber lute vnd lobten da mit ir truwen, waz si die schidlute dar vmbe hiessen vnd schieden, daz si daz stete hettinan var, vnd wa si dez nicht gehorsam weren vnd nicht stete wolten han, daz inen da ir recht enpfallen wer. Also wart ez lieplich vnd gutlich gescheiden vnd berichtet, also daz inen der vorgenande her Herman vur die vorgenanden ansprache vnd rechtunge hat geben vnd berichtet funf vnd zwentzig pfunt pfeninge Zurich muntze, dar vmb hant si sich entzigen mit dien vorgenanden ir vogten an dez vorgenanden schultheitzen hant, als recht ist, alr ansprach vnd alr rechtunge, so si hatten oder iemer gewinnent an du vorgenanden guter vnd erbschaft beide an ligendem gut vnd an varnden keinen weg, vnd daz si noch ir erben den vorgenanden hern Herman noch kein sin nachkomen dar vmb weder an geistlichem noch an weltlichem niemer besweren noch mit keinen dingen benoten, da mit si schaden oder kumber dulden mochten keinen weg, waz ez ein entliche richtunge hat mit beider teile willen vnd gunst genomen an allen var. Vnd ze einem offen vnd gewaren vrkunde der vorgescriben dingen so geben wir dur bette der vorgenanden luten vnser burger ingesigel an disen brief. Der wart geben ze Rappreswil, do man zalt von gottes geburt druzehen hundert jar, dar nach in dem nuntzehenden jare, an dem zinstage vor sant Johans dult dez toffers, da ze gegen waren her Peter degan ze Gossowe, her Vlr. von Matzingen frio, her Hartman kilchenherre ze Rappreswil, Johans Rotellein, Johans Gamlenstein, Wernher von Ranbach, Heinr. der Amman, Lutolt der Junkerre vnd ander erber lute."}
{"text": "Ich Fridreich der Hevzze vergich offenleichen an diesem brief, Daz ich mit wol verdachtem mut, nach meiner besten frevnt Rat, zv der zeit, do ich ez wol getvn mocht, Recht vnd redleichen geben han den Erbern geystlichen herren Bruder Wulfing, zv den zeiten abpt vnd dem Conuent gemain datz dem Heyligen chreutze zv meinem Iartag, den man alle iar begen schol in dem vorgenanten Chloster ze dem Heyligen chreutz ie an vnsers herren Leychnam Tage, zwelif vnd drey schilling wienner phennig geltes, di do ligent datz Medlich, sechs vnd sechtzig phennig auf ainn weingarten, haizt die Helle, vnd dreizzich phennig auf ain weingarten, haizt der Prehafen vnd sechs phennig auf einem weingarten, haizt die Geyerine vnd die alle ze dienen sint an sandt Michels tag vnd auch mein rechts aygen sint gewesen. Die selben gult han ich in geben mit allem dem Nutz vnd recht, als ich die vnuersprochenleichen in rechter aygens gewer her bracht han, mit der beschaidenhait, daz seu vnd alle ir nachomen allerierlichleichen geben schullen an dem Egenanten Iartag den herren vber den Tisch semel nach irs ordens gewonhait vnd auch als der brief seit, den ich vber den vorgenanten Iartag von in han. Vnd des ze vrchunde gib ich in disen brief versigelt mit meinem insigel. Diser brief ist geben Nach Christes geburde Dreutzehen Hundert iar Dar nach in dem Siben vnd dreutzigisten iar, an sande Jacobs Tage."}
{"text": "Allen, die disen brief sehent oder horent lesen, kund ich Walther von der Alten Klingen frijer herr vnd ritter vnd vergich offenlich mit disem brief, das ich min kylchensatz ze Gossowe mit allen nutzen vnd zu gehorden, so dar zu hort, Herman von Landenberg, den man nemt von Werdegg, vmb nunhundert guldin guter vnd genger Florener recht vnd redlich ze koffen geben han, der och ich mit voller gewicht gentzlich von im gewert vnd bezalt bin vnd in min guten nutz vnd fromen komen sint. Vnd dar vmb so han ich mich gentzlich enzigen vnd enzich mich mit disem brief alles rechten vordrung vnd ansprach, so ich oder min erben nach dem vorgen kilchensatz ze Gossowe mit aller zu gehord dekein wise iemer gewinnen mochtin gen dem obgen Herman von Landenberg vnd gen des erben mit geistlichen oder mit weltlichen gerichten oder ane gericht oder mit dekeinen andern sachen, ane alle geuerd. Ich der obgen von Klingen han och fur mich vnd min erben mit guten truwen glopt, des vorgeseiten kilchensatz ze Gossow mit aller zu gehord wer ze sinne nach recht des obgen Hermans von Landenberg vnd siner erben fur ir recht lechen von sant Gallen vor geistlichen vnd vor weltlichen gerichten vnd mit namen an allen stetten, wo vnd wenn ald wie dik si des notdurftig sint, ane alle geuerd. Och sol man wissen, das ich fur Vlrich von Klingen min vettern, den man nemt Flach, der ietz in dem land nicht enist, getrost han, als bald der ze land kumt, das ich ald min erben, ob ich enwer, den denn wisen sulent in dem nechsten manot, dar nach so ich sin von dem egen Herman von Landenberg oder von sinen erben, ob er enwer, ald von ir gewissen botten ze hus ald ze hof gemant wirt, das er fur ein lantgericht kom vnd och dem selben Herman von Landenberg oder sinen erben, ob er enwer, den obgen kilchensatz ze Gossowe mit aller zu gehord, ob er kein recht dar an hat, vor dem lantgericht vf geb vnd sich des enzich fur sich vnd sin erben, wie vnd welen weg si des notdurftig sint, ane allen furzug. Wer och, das der obgen Herman von Landenberg oder sin erben, ob er enwer, hienach iemer von ieman an dirr vertgung des obgen kilchensatz ze Gossowe kein sumseli oder bresten gewunnin, wie ald welen weg sich das gefugte, es wer von dem egen Vlr. minem vettern, das er den kilchensatz nicht vfgeben noch sich enzichen wolt, als vorgeschriben stat, ald ane das von ieman anders sumseli gewunnen, wie ald welen weg si des ze schaden kamin, den selben schaden vnd gemeinlich allen schaden, so hie von komen mocht, han ich dem obgen Herman von Landenberg vnd sinen erben, ob er enwer, fur mich vnd min erben mit guten truwen glopt ab ze legen vnd ze richten ane alle geuerd. Vnd vmb den schaden allen, so vorgeschriben stat, han ich dem selben Herman von Landenberg vnd sinen erben, ob er enwer, frijes vrlob geben vnd gib nu mit disem brief, das si dar vmb min lut vnd guter an griffen vnd pfenden mugent mit gericht vnd ane gericht, wie oder in welen weg inen das fuglich ist, so verr vnd als lang, vntz das inen alle schad, den si denn von dirr sach wegen genomen hant, gentzlich ab geleit vnd vsgericht wirt, ane geuerd. Vnd sol mich noch min lut noch gut da vor nut schirmen noch inen schad gesin kein frijheit kein lantfrid kein stattrecht kein lantrecht kein burgrecht kein buntnuss kein ander recht noch gericht geistliches noch weltliches noch gemeinlich kein ander ding, so ietz funden oder erdacht ist oder noch funden oder erdacht wirt, so ieman erdenken kan oder mag nu oder hienach in dekeine wise, ane alle geuerd. Vnd wie ald welen weg si ald ir helffer des angriffes ze schaden koment, den schaden han ich inen och glopt ze richten vnd ab ze legen mit dem andern schaden ane alle geuerd. Vnd her vber ze einem offenn vrkund aller vorgeschriben ding so han ich der obgen Walther von Clingen min eigen insigel fur mich vnd min erben offenlich gehenkt an disen brief. Der geben ist Zurich an dem fritag in der osterwuchen, do man zalt von gottes geburt druzehenhundert vnd sechzig jar, dar nach in dem sechsten jar."}
{"text": "Allen den, die disen brief ansehent, lesent oder horent lesen, tun ich Cunrat der Schenk von Landegge ritter kunt vnd vergich offenlich an disem brief fur mich vnd fur alle min erben, das ich dem ersamen wolbeschaiden manne Gerwig dem Blarrer burger ze sant Gallen das gut ze Burwalt, das min lehen was von dem gotzhus ze sant Gallen, mit allen rehten, nutzzen vnd gewonhaiten, die darzu vnd darin gehorent, reht vnd redlich ze koffen geben hab vmb drissig pfunt vnd vmb vier pfunt pfenning guter Costenzer muns, der ich gar vnd gantzlich von im gewert bin, vnd hab im das selb gut ze Burwalt geuertgot mit des erwirdigen mines genadigen herren von gottes gnaden abt Hermans des gotzhus ze sant Gallen hant gutem willen gunst vnd verhengde, als reht sitte vnd gewonlich ist. Vnd hab och gelobt mit guten truwen fur mich vnd fur alle min erben, des vorgenemten Gerwigs des Blarrers vnd siner erben des vorgeschriben gutes ze Burwalt reht wer ze sinne nach reht gen manglichem an gaistlichem vnd an weltlichem geriht vnd an geriht, wa vnd wie es inen notdurftig ist. Vnd ist das alles beschehen vnd vollefurt mit allen den worten vnd werken, so von reht vnd von gewonhait darzu gehorten vnd notdurftig warent. Vnd ze ainem waren vrkund vnd ze ainer stater sicherhait aller der vorgeschriben ding vnd geding henk ich Cunrat der Schenk von Landegge da vorgenemt ritter min insigel an disen brief. Ich Cunrat der Schenk kilchherre ze Hedwangen vergich offenlich an disem brief, das alles, das der vorgenemt herr Cunrat der Schenk min vatter da vor an disem brief veriehen hat, mit minem gutem willen, gunst vnd verhengd beschehen ist vnd vollefurt. Vnd ze merer sicherhait der selben ding hab ich och min insigel gehenkt an disen brief. Der geben ist in der stat ze sant Gallen, in dem jar, do man zalt von gottes geburt druzehenhundert jar, vierzig jar vnd darnach in dem nunden jar, an dem nahsten donstag vor sant Othmars tag."}
{"text": "Allen, die disen brief sechent oder horent lasen, kunnde ich Chunrat Wyningart pfleger dess spittals vnnd der durfftigen ze Rapreschwyle vnnd vergich offenlich an disem brieue ze dess spittals vnnd der durfftigen wegen, als der erwurdig herre der apt dess gotshuss von Wettingen ze syn selbes vnd synes conuentes wegen einhalb vnnd ich ze dess vorgenanten spittals wegen anderthalb einen stotz vnnd ein missehelli sament hatten vmbe die huser, die Zurich gelegen sind vnnder Nidern Zunen vor den Barfussen, die fron Guten Schererren lyptinge sinnd vnd dess Sattelhowers seligen waren, desselben stosses wir ze beiden syten kamen vff erbar luthe hern Johanns von Schonenwerd, hern Johanns Muller, hern Burckhart von Hottingen den Schultheissen Zurich rittere vnnd Hug Kriegen schideluthe vnnd vff Johannsen Bilgerin den Grimmen ze obman inn der sache, vnnd nach allen tegdingen ansprache vnnd widerrede, so inn der sache vfgeloffen ist, so han ich mich erckennet ze dess spittals wegen, das derselbe vorgenante spittal endhein recht zu den vorgeschribnen husern hat, vnnd darumb so han ich mich vertzigen vnnd vertzyche mich an disem briefe ze dess vorgenanten spittals vnnd der durfftigen wegen an die hannd dess vorgenanten aptes ze synen vnnd synes conuentes wegen aller der rechtunge vorderunge vnnd ansprache, so der spittal von Rapreschwile oder jeman ander ze synen wegen nach den vorgeschriben husern allen drin, beide der vorderen zweyer vnnd dess hinndern huses, mit hoffstetten vnnd mit allem dem, so dartzu gehordt, jemer dekein wyss mochte gwunnen an geistlichen vnnd an weltlichen grichten. Vnnd hieruber das diss waar, veste vnnd stete belibe, so han ich disen brief mit dess vorgeschriben spittals insigel besigelt offenlich. Diss geschach Zurich an dem donrstage vor sannt Gallenn tage, do von gottes gepurte waren dricehenhundert jar vnnd darnach inn dem achtoden vnnd zwentzigosten jare."}
{"text": "Ich Seydel der Sawer vnd ich Fridel der Sawer vnd ich der schon Chvntzel vnd ich Charel vnd ich Jans der Swab vnd ich Haintzel der Swab vnd ich Leopold des Gener svn vnd ich Haymel Schetzel vnd alle vnser hausvrow wie div genant sind wir veriechen offenbar mit dem gegenburtigen prief, daz wir vnd alle vnser erben jerichlichen dynen sullen dem ersam gotzhaus ze Lambach in Lambekchen hof ze Chrems von den weingarten di da ligend in dem churtzen taillant bay dem Ebenhof der gantzer jeuch zway sind, zwelif emmer weins des vodern schuzze vnd viertzig newe wienner phenning ze rechtem purchrecht an sand Michels tag wand wir denselben weingarten ze rechtem purchrecht haben von den vorgenandem gotzhaus also beschaidenlichen, wann wir den vorgenanden weingarten lesen sullen als gemainez lesen vmb vns ist, so schullen wir dem hofmaister enpieten oder wer den hof inn hat von der herren wegen, daz der seinen poten bay dem lesen habe vnd schullen auch wir den vorgenanden weingarten in zwain tagen ab lesen vnd dar nach zehant als der selbe wein ab der presse getragen wirt sullen wir den vorgenanden dyenst antburten in den vorgenanden hof gen Chrems mit rechter werunge. Welicher aber wer vnder den div tail habend an dem obgenanden eeingarten vnser sey vil oder wenich den vorgenanden dyenst von dem wein oder von den tagen vnd vorgeschoben stet nicht raichet gantz vnd gar in den oftgenanden hof gen Chrems als wir vorgehaizzen haben, derselben ist vervallen aller der wandel mit allen vellen vnd durch recht purchrechts recht ist. Wir offen auch, wer vnder vnser seinen tail verchauffet der selb chauff schol bestetigt werden vor des gotzhaus hofmaister in Lambekchen hof vnd als oft ain viertail verchauft wird, so schol man in den obgenanden hof gen Chrems geben fumf phenning ze oblayt vnd fumf phenninge ze anlayt. Wer aber daz ez verwandelt wurd mit ainem satze oder daz ez ainer seinem chind wolt machen, di selb handlunge schol alle wege geschehen vor dem hofmaister vnd schol man dann nur zwen gedenchphenning geben vnd anders nicht. Daz di red stet gantz vnd vnzebrochen beleib dar vber geben wir den gegenburligen prief dem wol ersam gotzhaus ze Lambach versigelten mit des erben manns Vlreichs von Wachaw ze den zeiten veldrichter anhangundem insigel vnd mit des wolbeschaidnen manns Hainreichs des Chrautburms ze den zeiten richter ze Chrems anhangunden insigel, di diser sache gedencher sullen sein mit iren insigeln in vnd allen iren erben an allen schaden, wand wir selben aygener insigel nicht enhaben. Datum anno domini millesimo trecentesimo quinquagesimo quarto in die sancti Thome apostoli."}
{"text": "Ich Wernhart der Myerl von Rechperch und ich Chunigund sein hawsvrow und all unser erben wir verjehen, daz uns der wirdig geystleich herr apbt Johans zu den zeiten ze Lambach mit wolverdachtem muet und mit seines convents veraintem rat zu den zeiten do er ez wol getun mocht recht und redleich gegeben hat seines gotshaws weingarten ledichleich mit allen nutzen der gelegen ist an dem Lintperig dez ain jewch ist mit solicher beschaydenhait, daz wir alle jar do von geben schullen ze purchrecht zehen phenning an sand Mychels tag swester Angnesen der Grafenverderin ze Minnpach, und schullen auch im und seinem gotshaws ze Lambach alle jar jarleichen dovon dienen und raichen ain halb phunt phenning wyener munzz ze dienst in irn hof ze Chrems an sand Merten tag in allen dem recht und nutzen alz man andern dienst dient in dem lande ze Osterreich, und wann sew uns irs versezzen diensts und wandel nicht lenger peyten wellent, so habent sew vollen gewalt daz sew uns notten und phenten mit dem wein in dem weingarten in der prezz oder wo sew oder ir amptlaut dorauf chumen mugen mit der perchvrown oder mit dez gerichts gewalt an furbot an chlag und an alz rechten so lang untz daz sew diensts und wandel gantz und gar gerichtt und gewert werden, und schullen sew dez unenkolten bleiben vor allen lauten, und durch pessar sycherhait haben wir im ze ebentewr gesatzt ledichleich und unverchumert mit allen nutzen unser viertail weingarten gelegen an dem Lintperg und haizzet daz Pasottel mit perchherren hant Rappots dez Runipfs und Ortleins dez Saelden purger ze Chrems den man dovon geit ze purchrecht alle jar zehen phennig an sand Mychels tag und nicht mer. wir haben auch vollen gewalt den egenanten weingarten ze versetzen und ze verchauffen und wol geben wem wir wellen mit allen den rechten di vorgeschriben stent und anders nicht mit irs hofmaister wizzen ze Chrems in und irm gotshaws an schaden und dez ze urchund geb wir in den offen prief versygelten mit dez erbern mans insygel Otten dez Spornranfts di zeit purkgraf ze Rechperch den ich obgenanter Wernhart der Myerl und di egenanten perchherren mit sampt mir fleizzichleich dorumb gepeten haben zu aim warn zeug der sach im an schaden wann ich und diselben perchherren di zeit nicht aygner insygel gehabt habn. Der prief ist geben nach Christi gepurd uber drewtzehen hundert jar dornach in dem drew und sechtzkistem jar an sand Georigen tag."}
{"text": "ICH Ulreich der Freithofer purger zw Welz Hainreichs dez Freithofer sun in der Newnstat weilen purger zw Welz dem Got gnad saligen vergich, daz bier zw chawffen haben geben Fridreichen dem Czangereysen purger zw Welz und allen sein erben dew uberteurung auf dem lant zw Stawdach, dez do achczechen acher sind daz gelegen ist in Oftheringer pharr zw nachst Marchartz lant und zwnachst Steffans von Puch, und dez auch vogt sind dew erbern herren von Chappellen, und daz auch unser rechtz freys inbertz aygen gebesen ist und da der vor benant Fridreich und sein erben unsers lieben vaters Hainreichs dez Freithofer emalln sein prief um in gehabt habent zw aym satz. Und nach dez selben priefs sag hat uns und unsern erben der obgenant Fridreich und sein erben herzwe geben nach erber lewtt rat zw aym rechten chawf ain gellt, dez bier gar und gantz von in gericht und gewert sein. Daz in di red von uns und von unser erben furbaz also staet und unverchert weleib, daruber zw aym barn urchund der warbait geben bier in den prief wesigellten mit dez erbern mans Fridreichs dez Chreslings zw den zeiten purgraf zw Noyczenek anhangunden insigell. Daruntter ich mich obgenanter Ulreich und all mein erben mit unser trewn verpinten, allez daz staet zwehalten daz an dem prief vor verschryben ist wan ich zder selben zeit aygens insigels nicht enhet. Der prief ist geben nach Chrysty gepurd uber drewtzehen hundert jar darnach in dem vier und sechtzkysten jar an sand Antony tag."}
{"text": "Ich Fridrich von Katznnperg vergich offennlich vnd tun chundt allen den, di disen brief sehent oder lesen horent, das ich mit veraintem Rat meiner hausfrauen frawn ofmeyn vud mit guet lichem willen aller vnser baider Erben zu den zeiten, da ich das wol getuen mocht, vnuersprochennlichen den halben hof datz chatznnperg, der meiner hausfrawen vnd vnnserr beder chind Recht freis aigen gewesen ist, mit derselben Aigennschaft versuecht vnd vnuersuecht verchaufft han meinen herren vnd dem Gotshaws hintz Pawngartenberg vmb viertzehen phund phenning Wiener Muns, der jch vnd mein Erben Recht vnd redlich gewert sein an allen Schaden zu den tagn, als mir gelubt ward, mit so getaner beschaidennhait, das jch vnd fraw Ofmey mein hausfraw vnd all vnnser kunfftig Erben den selben halben hof haben sullen zu Purckrecht vonn dem vor benannten Gotshaws von Pawngartenperg alle Jar zu dienen ein phundt phenning an Sand Michelstag newer wiener mit alle dem Recht, als man purckrecht haben sol, Vnd wann mein herren jcht zu schaffen haben in der gegend, so sol jch vnd mein vorbenannt Erben jn mit nachtseld vnd mit behawsung berait sein, ob sy selb wellend. Daruber offenn ich das, das mein Sweher wolfker der Rieder mit mir vnd meinen vorgeschriben Erben desselben halbn hofs Scherm vnd Gwer ist mit sein Erben nach lanndsrecht, wann er mein hausfrawn sein tochter der vor genannten frawn offmein mir damit gegeben hat zu rechter kanschaft, Vnd was meinen vor genanntn herrn von Pawngartenperg daran abgienng, das sullen sy haben auf alle dem Recht, das ich vnd mein Erben von dem Gotshaws an demselben halben hof han an alle wider Red zu Rechter Ebentewr. Das dise Red stat vnd vnzerprochenn hin furbas beleib, gib ich Fridrich vnd fraw offmey mein hausfraw vnd auch wolfger mein Sweher vnd all vnnser Erben den vor benannten meinen herrn vnd dem gotshaws hintz Pawngartnperg dise hanndtuesst bestetigt mit meiner herrn Innsigl hern Cristanns des drussetzen von lengpach vnd herrn Wilhallms des Payr Innsigel von Wiermlach ze eim Vrchundt, wann wir selben nicht Innsigell haben. Des sind gezewg Eberhart von Khatznwerg, Altman von otznstorf, Seyfried vnd meinhart die wogramer, Leb von otzeinstorf vnd Rueger sein Aidem vnd Chunrat meiner herren Amman vnd darzu annder Pidberleut genug, den dise Red kundt ist. Das ist geschehen, do von crists geburd erganngen waren drewtzehen hundert Jar vnd darnach in dem zwelfften Jar an vnnser frawen tag zu der liechtmess."}
{"text": "Allen, die disen gegenwurtigen brief ansehent alder horent lesen, kvnd ich Burkart von Ainwile vnd vergihe offenlich mit disem brief, das ich von den erwirdigen frowen der maisterin vnd dem conuente gemainlich des gotzhus ze Mvnsterlingen enpfangen hab sehs pfvnt ane fvnf schilling pfenning guter Costentzer mvns, vnd das ich inen vmb die selben pfenning hab ze koffent geben reht vnd redelich den akker, der ze Kesswile dem dorf ainent an der selben frowen wis litt vnd stosset anderent an die lantstrass, fur reht aigen mit allen den rehten, als er an mich komen vnd braht ist, vnd hab inen och den selben akker fur reht aigen gefertigot vnd vff geben, als gewonlich vnd reht ist, vnd hab mich dar vber verzigen vnd verzihe mich mit disem brief fur mich vnd fur alle min erben vnd nachkomen gen den selben gaischelichen frowen vnd gen dem selben irem gotzhus ze Mvnsterlingen vnd gen dem selben irem gotzhus vnd gen allen iren nachkomen alles des rehtes vnd aller der ansprach, so ich an dem selben akker hatte ald von dekainen dingen gehaben moht von dekainer slaht geriht alder reht gaischelichs ald weltlichs. Ich vnd min erben solin och des selben akkers iro vnd ir nachkomen reht wern sin fur reht aigen nach reht ane geverde. Vnd zainem vrkvnd der warhait aller dirre dinge gib ich der vorgenant Burkart von Ainwile min insigel an disen brief. Der ist ze Costentz geben, do man von Cristes geburte zalte drvzehenhvndert jar, darnach in dem ffvnfzigosten jar, an dem nehsten zinstag nach sant Vitis vnd Modestis tag."}
{"text": "Wir Wenczlaw von gotes gnaden Romischer kung zu allen zeiten merer des reichs vnd kung zu Beheim embieten dem burgermeister rate vnd burgern gemeinlichen der stat zu sand Gallen vnsern vnd des reichs lieben getrewen vnser gnade vnd alles gut. Vmb die gewonliche stewre, die ir vns vnd dem reiche jerlichen pflichtig seit zu geben, emphelhen vnd gebieten wir euch ernstlichen vnd vesticlichen bei vnsern vnd des reichs hulden, das ir dieselben stewre uff sant Marteins tag, der schirest kumfftig ist, dem hochgebornen Friderichen pfalczgrauen bey Reyne vnd herczogen in Beyern vnserm lieben ohemen vnd fursten gebet vnd beczalet, ye fur sechczehendehalben schilling haller einen guldin, als ir das vert beczalt habt, vnd wenn ir das also getan habet, so sagen wir euch derselben stewre von vnsern vnd des reichs wegen als von diesem jare quitt ledig vnd los. Mit vrkund dicz briues versigelt mit vnser kunglichen maiestat ingesigel. Der geben ist ze Prage nach Crists geburte dreiczehenhundert jar, darnach in dem achczigstem jare, am sonnabende nach allerheilgen tag, vnser reiche des Beheimschen in dem achczenden vnd des Romischen in dem fumfften jaren."}
{"text": "Wir . . der amman . . der rat vnd . . die burger gemainlich der statt ze Phullendorff vergehint offenlich an diseme brief vmb die buntnizz, als die wisen . . die burgermaister . . die rat vnd . . die burger gemainlich der stette ze Costentz, Zwrich, sant Gallen, Lindow, Rauenspurg, Vberlingen, Buchorn vnd von Wangen mit enander getan habent, alz die brief wisent, die die selben stett gen einander darumb gegeben hant, daz wir von gebottez vnd von haizzends wegen vnsers genadigen herren kayser Karlen von Rom vnd von dez hailigen richez wegen verhaizzen habint vnd verhaizzent mit disem brief, wenne daz geschahe, daz die vorgenanten stette alle oder etlich, ez war ainu oder mere, stosse ald schad an gieng an ir lut ald an ir gut ald an dehainen sachen von der herrschaft wegen von Osterrich ald von ir dienern ald von leman von Iren wegen ald von ieman, der in zu gehorti, wenne wir dez ermant werdent mit briefen ald mit ir erbern bottschafft von iren raten, so sigint wir gebunden bi dem aide, so wir dem rich gesworn habint, daz wir vnuerzogenlich die andern stette, die in dirre vorgeschribner buntnizz sint, manen sollint von dez hailigen riches wegen, daz sie der statt ald den stetten, die danne manung geuordert hant, ze hilf kommt in aller der wise, alz die buntnizzbrief sagent, die si gen einander hant. Wir sigint och dirre manung gebunden alle die wil vnd och die buntnizz weret zwischent der hocherbornen herrschaft von Osterrich vnd . . den von Zwrich, die si ietze mit einander habent, vnd nit lenger. War aber, daz vnser genadiger herre kayser Karl von Rom ab giengi, e daz die buntnizze zwischent der vorgenanten herrschafft von Osterrich vnd . . den von Zwrich vssgiengi, so sigint wir doch gebunden dirre manung die nahsten zway jar nach dez kaysers tode, dem hailigen Romschen rich vnschadlich. Vnd dez allez ze offem vnd warem vrkund habint wir vorgenanten . . der amman . . der rat vnd . . die burger gemainlichen ze Phullendorff vnser gemainez stett insigel gehenkt an disen brief. Geben ze Phullendorff an den nachsten donrstag nach sant Walpurg tag, do man zalt von Cristz geburt dritzehehundert jar, dar nach in dem zwai vnd sehtzigosten jar."}
{"text": "Ich Fridreich und ich Hainreich die Rotawer, unser hausfrawen und all unser erben wir verjehen offenleich, daz wir schuldich sein worden und gelten schulen Wernharten dem Ledroer purger ze Schoerding seiner hawsfrawen und allen irn erben funf und funftzich phunt wienner phenning die si uns berait gelihen habent und auch gaentzleich gewert. Darumb haben wir in gesetzt daz gut daltz Hueb pey Wierting gelegen und daz gut datz Prantschochen, dew zwai gut mit allen ern rechten und nutzen die darzue gehornt und davon bechomen mogen als wir die selb inn haben gehabt, auz unser nutz und gewer in die irn, und schullen si die auch styften und storn als ander ir aygen hab also mit der beschaiden, daz wir vollen gewalt haben den vorgenanten satz wider ze losen alleu jar uinb die obngenanten funf und funftzich phunt wienner phenning die dann gib und gab sint vor liechtmiss vierzehen tag jaerichleich. Si habent auch vollen gewalt auf den obngenanten gueten umb ir vodrung ze phenten als auf ir aygen hab. War auch, daz in ir obn geschriben phenning not geschach daz si der nicht lenger mochten oder wolten enpern, so habent si vollen gewalt den offt genanten satz darumb ze verchumbern an gevar mit versetzen oder mit verchauffen an all unser irrung. Wer den brief von irn wegen und mit irn willen furbringt und versigelten zaiget der hat alle dew recht, die an dem brief stent geschriben also gaentzleich als si selber. Daz daz allez stat und unzebrochen beleib daruber geben wir ich Fridreich und ich Hainreich die Rotawer dem obngenanten Wernharten dem Ledroer, seiner hawsfrawen und allen irn erben den brief ze urchwnd versigelt under unsern anhangenden insigeln, darunder sich unser hawsfrawen und all unser erben zusampt uns verpindent mit irn trewen allez daz stat ze haben und ze volfurn daz an dem brief stet geschriben, der geben ist des naechsten montags vor phyngsten, da von Christes gepurt warn ergangen drewzehen hundert jar und darnach in dem ainen und sechtzigisten jar."}
{"text": "Ich Vlreich von Meyssow Marschalich in Ostereich vergieh vnd tuen chund allen den, di nu oder her nach disen brief sehent oder horent lesen, daz ich daz hovs dacz Gruenberch vnd allez daz dar zve gehoret, ze veld vnd ze dorffe, gestift vnd vngestift, gepown vnd vngepown, alz ich ez von ruedgern dem Piber gechauffet han, ouzgenomen ainer hofstat vnd ainer mul dacz Gruenberch in dem dorffe, dicz allez sampt swie daz genant izt, versuecht oder vnversuecht, daz han ich mit sampt meinem hof dacz peugen mit allem dem recht, alz vor geschriben stet, mit meiner hovsvrown vron Annen vnd aller meiner eriben gvetem willen ze der zeit, da ich ez wol getuen macht, verchouffet meiner lieben samnvng vnd meiner stiftvng dacz sant Bernhart vmb Newn hvndert phvnt vnd vmb achczk phvnt phenning wienner mvnzz, der ich aller schon vnd genczleich verricht pin vnd gewert, vnd han ich vnd mein hovsvrowe vnd all mein vorgenant eriben die selben zwai aygen lovtterleich ovfgegeben dem selben chloster hincz sand Bernhart in vron Elzpeten hant, die ze den zeiten Aptessinn waz, fuer freiz aygen mit allem dem recht, vnd si in mein gwalt chomen sint, vnd lob ich mit sampt meinen eriben, daz selb guet dem oftgenanten chloster dacz sand Bernhart freyn vnd schermen fuer alle ansprach, alz dez landez recht vnd gewonhait izt in Ostereich, also waz sevv dar an schaden nemen mit rechtem recht, den schol ich vnd mein vorbenant eriben in ablegen genczleich vnd trewleich, daz lob ich in an all arig liste, vnd daz dink allez also stet vnd vnzebrochen beleib, dar vmb han ich zv einem waren vrchvnd meiner vorgenanten stiftvng dem chloster dacz sand Bernhart disen brief gegeben uersigelten mit meinem insigel. Dez sind gezeug her Houg vnd her reinprecht die Tursen von Liechtenvels, her hainreich von Cheyow, her Alber vnd her Wernhart die Strevnen, her Alber von Ottenstain, vnd ander frumer leut genueg, den die sach wol chund izt. Dicz dinch izt geschehen vnd der brief ist geben dacz Chrumnove do von Christes geburd ergangen warn drewczehenhvndert iar, dar nach in dem achzehentem iar an sand Gorigen tag."}
{"text": "Jch Wolfger der Wasner vnd all mein eribn sun vnd toechter mit sampt uns wir vergehn offenbar mit dem gegenwurtigen brief vnd tun chunt allen lewten di in ansehent oder hornt lesen, daz wir mit wolbedachtem mut vnd willen nach vnser pessten frewnt rat ze der czeit da wir ez wol getun machten dem ern wirdrigen geistleichn vnserm gnedigen herren Abbt Engelschalchen vnd dem ersamen Conuent des Gotshaus ze Sytansteten in ir Oblay redleich vnd recht haben verchauffet vnd gegeben daz frey aigen gut den hof ze Schoennbuchen genaet pey Rewt in sand Lienhartz pfarr gelegen auf dem hainreichs Wytib di czeit gesezzen ist vnd di hofstat da pey darauf Vlrich der heraeffel di czeit gesezzen ist mit allen rechten ern vnd nuczzen wie di genant sind die dar zu gehoernt ze holcz ze velld vnd ze hofmarich bestifft vnd vnbestifft besuecht vnd vnbesnecht vmb czwai vnd dreizzik pfund wienner pfenning der wir von in gancz vnd gar gericht vnd gwert sein an all scheden, den selben vorgenanten hof ze Schoennpuchen von dem man vns all iar di weil wir in gehabt haben geraicht vnd gedienet hat syben schilling pfenig an sand merten tag vnd syben schilling pfenig an sand Georgen tag vnd di hofstat da pey von der man auch all iar geraicht vnd gedienet hat an sand merten tag drey schilling pfennig vnd an sand Georgn tag drey schilling pfenig allez wienner munzz, hab wir ledigleich gegebn vnd in geantwurtt auz vnser nucz vnd gwer in des obgenanten geistleichen herren Abbts Engelschalchs vnd des Conuents ze Sytanstetn nucz und gwer, also daz sew daz selb frey aigen gut mit alle dem daz dar zu gehort wie ez genant ist hinfur in ir vnd irs genanten Gothhaus ze Sytansteten Oblay freyleich schulln inn habn vnd niezzen vnd schullen allen irn frum damit schaffen mit stifften vnd mit stoern vnd mit allen andern handlungen wie di genant sind nach allem irn willen vnd als sew pesst mugen an all vnser vnd aller vnser frewnt irrung. Wir haben auch des obgenanten hofs ze Schoennpuchen vnd der hoftat dapey di vnser freyzaigen gut sind gwesen also daz di lewt di eemalen darauf gesezzen sind chain eribrecht dar an habent vns genczleich verczigen vnd gar geauzzent in der beschaiden, daz wir vnd all vnser frewnt wie di genant sind furbaz chain vogtrecht vnd auch chain ander recht weder vil noch wenikch dar auf schullen habn vnd schullen auch chain ansprach dar gegen habn weder mit recht nach an recht. Wir schullen auch des offtgenanten hofs ze Schoennbuchen vnd der hofstat da pey vnd alles des daz dar zu gehort ir vnd irs egenanten Gothhaus ze Sytansteten recht scherm vnd gweren sein fur all ansprach an aller stat wo in des not vnd durfft geschiecht nach dem lantsrecht in Osterreich. Tet wir des nicht waz sew dann des schedn nemment mit recht, die ir ainer auz dem vorgenanten Conuent ze Sytansteten pey seinen trewn vnd gwizzen vngeswarn gesprechen vnd bestetn mag, di schul wir in all ablegen vnd widerchern an alle widerred vnd diselbe scheden mit sampt den vorgeschriebenn czwain vnd dreyzzik pfunt Wienner pfenning di wir von in enpfangen haben schullen sew habn auf vnz vnd auf all der hab di wir haben ober gewinnen auf wazzer oder auf land in Osterreich vnd schullen derselbn scheden vnd auch des genanten gelts davon bechomen mit irs vnd irs obgenantn Gotshauss ze Sytansteten vogt hilf an chlag an furbot vnd an recht als sew naest mugen mit vnserm vnd aller vnser frewnt gutleichem willen wir sein lebentig oder tod. Daz in daz allez daz vor geschriben ist von vns stet vnd vnuerchert hinfur beleib, daz lub wir in mit vnsern trewn an allez geuer. Vnd dar vber zu einem sichtigen vrchund geb wir in den offenn brief wol bestett vnd versigelt mit mein vorgenants Wolfgers des Wasner anhangundem Jnsigil der obgeschribenn handlung, zu pezzer sicherhait sind zeugn mein offgenants Wolfgers swager Georig der Gaubycz Fridreich der Gaubycz vnd Ott der Gaubycz mit irn anhangunden Jnsigiln. Der selben sach sind auch czeugen durich vnsers vleizzigen pets willen der erber herr her Rudolf von Walse die czeit haupther in der grafschaft ze Peylnstain vnd Dyetreich der zauchinger und Ott der Wasner vnd Hertweig der Wasner mein ohgenants Wolfgers des Wasner bruder mit irn anhangunden Jnsigiln in viern und allen im eribn an scheden. Der brief ist gegebn nach vnsers herren Christi gepurd vber dreyczehen hundert Jar dar nach in dem drey vnd sybenczigisten Jar an des heyligen czwelifpoten vnd Evangelisten sand Matheus tag."}
{"text": "Ich Vlreich Meinhartes svn von Hohenawe vergihe an disem brief, daz mein genaediger herre her Emch der ersam bischof von Freising mir ze rechtem lehen verlihen hat daz gut ze Hohenawe daz Perenger von Hohenawe weilent ze lehen het von dem gotshaus ze Freising, vnd han auch ich meinem vorgenanten herren dem bischof fur mich vnd fur meinen pruder gelobt vnd gehaizzen bei meinen trewen an aines aydes stat, daz weder ich, noch mein pruder ab dem selben gut nicht nemen sulen, die weil fraw Tayen Perengers tochter von Hohenawe lebt, wan dev selbe fraw Tayen dev sol daz selbe gut haben vnd niezzen an alle wider rede vncz an ier tot, vnd swenne dev selbe fraw Tayen stirbet, da nach sol ich vnd mein pruder vns des selben gutes vnder winnden vnd sollen ez denne ze lehen haben. Vnd daz dev rede also staet beleibe, dar vmbe han ich disen prief gegeben ze ainern vrchvnd vnd ze ainer gehvgenvsse vnd han auch meinen oehaim graven Goergen von Gutenberch gepeten, daz er sein insigel an disen brief gehenget hat, wan ich selbe ze der zeit aigen insigel nicht het. Ich Geori von Gutenberch vergihe auch an disem brief, daz ich nah des vorgenanten Vlreichs pet mein insigel an disen brief gehenget han vnd pin auch selbe pei den taeidingen gewesen vnd sint auch da pei gewesen mein herre graf Gerhart der tumbrost ze Freising, her Berchtolt von Gewolspach brobst ze Inichingen, her Wolfhart von Roehling chorherre ze Freising vnd meins herren des bischofs zwen chapplan her Berchtolt vnd her Berchtolt, vnd her Chvnrat von Lok ab dem Turen vnd Berchtolt von Roehling vnd ander erber laevt genveg. Der brief ist gegeben ze Lok da man zalt von Christes gepurte drevtzehen hvndert jar, dar nah in dem sibentem jar, an dem Eritag vor sand Peters tag."}
{"text": "Ich Alber von Rauhenstain vnd all mein erben tun chunt offenlich mit disem prief vmb di zway tausent vnd dritthalb hundert phunt phenning wienner munzz, so vns vnser lieben ohaymen Reinprecht vnd Fridrich von Walsse von Ens sint schuldich gewesen vmb das halb haws ze Ort vnd vmb allez daz, so dar zw gehort, als der prief sagt, den si vnd ier pargen vns dar vber geben habent, daz wier desselben geltes gancz vnd gar vnd an allen vnsern schaden ze rechten taegen verricht vnd gewert sein, vnd sagen owch wier di vorgenanten vnser ohaim, all ier erben vnd all ier pargen des vorgeschribenn geltes gaenczlieh vnd gar ledich vnd vrey also, daz in von vns noch von meins brueders Haertneides saeligen erben noch von ander nieman dar vmb nimmermer sol werden zu gesprochen in dehainem weg, wand der prief, so si vnd ier pargen vns dar vber geben habent, furbaz tot vnd ab sein sol noch dehain chraft mer haben, swo der wierd erfunden, vnd dez ze vrchund geben wier den vorgenanten vnsern ohaymen disen offenn prief ze einem waren getzewgen dieser sach mit meim vorgenants Albers von Rauhenstain anhangundem insigel bestaetigt vnd mit der erbern herren hern Reinprechts von Schonnberch, hern Weicharts von Winchel vnd hern dez Tursen von Asparn, di diser sach geczeugen sint mit iern insigeln. Geben ze Wienn, do von Christi geburd warn ergangen dreuczehen hundert jar, dar nach in dem acht vnd vierczkistem jar an sant Katreyn abent."}
{"text": "Ich Hertel der Katringer und all mein erben verjehen, daz ich ze chauffen han geben dem erbern herren hern Hertneiten von Losenstain und allen sein erben mein hueb in dem Dratenpach die vreiz aygen ist und ist gelegen in Wolfharrer pharr, mit allen den nutzen und rechten di darzue gehorent umb an ainz zwaintzich phunt phening alter wienner munzz der er mich gantz und gar gericht und gewert hat mit peraiten phening, und schol ich im obgenanter Katringer di hueb frein und schierm fur allen chrieg und ansprach also des landes recht ist. Daz di red also stet und unzeprochen beleib, daruber gib ich obgenanter Hertel der Katringer den prief versigelt mit meim anhangunden insigel, und zu ainer pezzern sicherait der warhait mit meins prueder Philippen des Katringer insigel. Daz ist geschechen do man zalt von Christi gepurd dreutzechen hundert jar darnach in dem fumf und sechtzkisten jar des sampztags var sant Thomas tag."}
{"text": "Ich Hainreich der Oeder von Chriechpawm vnd ich Hainreich der Oeder von Swertperch vnd ich Ott der Perchaimer vnd ich Marchart der Chirsperger vnd ich Hainreich der swainpech vnd ich wetzel von Erbing veriehen vnd tuen chunt offenleich an diesem Brieff allen den, die in lesent oder horent lesen, di nv lebent oder hernach chumftig seint, Daz wir mit uerdachtem muet vnd mit guetem willen aller vnser Erben vnd mit guetleichem willen vnd mit gemainem rat vnser pesten vreund, die dez guetz, daz her nach geschriben stet ze der zeit recht Erben geuesen seint, haben geben dem gotzhausz ze walthausen ze einem Ewigen selgeret ein guet, dez ein lehen ist vnd leit in der Pfarre ze Nern vnd haist ze wogrein, ledichleich ze haben an allen chrieg mit alle dem nutz vnd mit alle dem recht vnd wir vnd auch vnser voedern daz selb guet inn haben gehabt, da man der gemain dez vorgenanten gotzhausz ze walthaussen von dien schol alle Jar an vnser vrawen tag alz si geporn wart siben schilling Phenning, die ze derselben zeit gibich vnd gebich seint, daz seu ierchleich nach vnser vrawen tag an dem dritten tag vns vnd auch allen vnsern voedern begen schuln ein gemain Jartag mit mess vnd mit vigilij vnd mit ander geistlicher ordenung alsz ierz Ordens gewonhait ist, gescheh auer daz, dez got nicht engeb, daz die Herren dez egenanten gotzhausz ze walthaussen den gotz dienst, alz vor geschriben stet, ab liesen gen, von svelcher saumung das geschech, dez seu von vns oder von vnsern Erben mit einer warn chuntschaft ermont mochten werden, so schuln seu ainz vns gemont werden, vnd wer auer daz, daz die vorgenanten Herren ze walthaussen nah der monung daz nicht behilten, als vorgeschriben stet, so schol daz vorgenante guet ledichleich vnd gentzleich sich ueruallen haben dem gotzhausz ze Pawngartenperg mit alle dem recht, alz seu ez gehabet haben. Daz diseu wandlung stet vnd vnzebrochen beleib, so gib ich der vorgenante Hainreich der Oeder von chriechpawm vnd ich Hainreich der Oeder von swertperch vnd ich Ott der Perchaimer vnd ich Marchart der chirsperger vnd ich Hainreich der swainpech vnd ich wetzel von erbing dem oftgenanten gotzhausse von walthaussen disen Brieff uersigelten mit vnsern Insigil ze einem warn zeug diser sache. Dez seint zeug her vreitel von winthag, Her Ott der Harlunch, Her Karl von Luffenberch, vlreich der Galzperger, Elbel der Landrichter, Ott der Haholspecher, Chunrat der Lempel, Tanqnart der Lempel, Ott der zeller, Chunrat der Rigler, Ott der Marschalch vnd ander pider leut gnuch, den diseu sach wol chunt ist. Der Brief ist geben von Christes gepurt dreuzehen hvndert Jar, dar nach in dem dreu vnd Treisigesten Jar an sand Gilgin tag."}
{"text": "Wir Lampreht von gots gnaden .Byschof. vnd wir Heinrich Techant. Vlrich von Tunfelt Schulmeister vnd daz Capitel. gemeinklich ze Bamberg . bekennen offenlich mit disem briefe . daz wir mit wolbedachtem mut vnd mit gutem rat . durch sichtiges vnd kuntlichs nuczes willen vnser vnd vnsers Gotshaus dauor benant. vns mit gutem willen vereint, vnd besampt haben . daz wir verkauffen wollen vnser vnd desselben vnsers Gotshaus . vesten . Slozz vnd gut . Frankemburg . Fridburg, Atersee . vnd dy Hof mark Osterhouen . mit allen iren zugehorn . rehten vnd freyungen . wy dy genant sein mit einander oder besunder . Also . ob daz geschicht . daz dy vorgenant gut also verkauft werden . was denne gelts vns vnd vnserm Gotshaus dauon sol oder mag geuallen oder geuellet . dasselb gelt sullen von vnsers vorgenanten Byschoff Lamprehtz wegen . vnd an vnserer stat emphahen vnd einnemen vnser lieben andechtigen Berthold von Hennberg, Johans Zufrazz Probst zu sand Stephan . Tumherren ze Bamberg. vnd von vnsers vorgenanten Capitels wegen . dy . erbern Herren Her Dittreich von Abensperg vnd Her Vlrich von Tunfelt Schulmeister . auch Tumherren ze Bamberg. vnd dy vier sullen dasselbe gelt mit einander mu vnd zu gewalt haben . alz lang vncz wir vorgenant Byschof vnd Capitel ze rat werden vnd vberein kumen gemeinklich oder der merer teil vnder vns . wy wir dasselb gelt vnserm ebenanten Gotshaus ze nutz vnd ze frumen anlegend werden. vnd wir Lampreht Byschoff noch vnser nachkomen noch wir daz Capitel dauor benant sullen noch wollen noch nymant an vnser stat. noch von vnsern wegen dy egenanten vier noch ir keinen hindern noch irren . an dem egenanten geld . noch daz nymmer beruren . noch ein nemen in dhein weise, sunder sy sullen daz haben alz lang vntz daz geschiht als vor stet geschriben . doch sol man des selben gelts . als uil man dez bedarff legen an dy pfantschaft alz wir Stuffemberg vnd andere gut inn haben von Grafen Heimo von Truhendingen vnd seinen Erben. Wurd denn derselbe von Truhendingen oder sein Erben dyselben vesten vnd guter losen, dasselbe gelt darumb dann wirdet geloset. sullen aber dy vorbenanten vier einnemen . vnd daz innhaben alz lang vnd in aller der weys, alz vor stet geschriben . Wer auch daz der vorbenanten einer oder sy beid . dy wir der Byschoff dar zu haben geben, abgiengen . oder in dem Land niht wen zu den zeiten, so daz vorgenante gelt solt oder moht geuallen . So mugen wir vnd vnser Nachkomen einen oder zwen auz dem Capitel an derselben stat dar zu geben . dasselb mugen auch wir von dem Capitel tun . gleicher weyse ob wir dy. dy. wir darzu geben haben niht mohten gehaben . vnd di selben sullen denn aber daz gelt inne haben in aller der weyse . als vor stet geschriben . vnd wir Lampreht Byschoff dauorbenant bekennen an disem brife, daz wir alle Stuck vnd artikel alz sy hieuor an disem brif stent geschriben vnd ir iglichen besunder sullen vnd wollen getrewlich halten an geuerd . vnd dez haben wir vnser trew gegeben vnd dez zu den Heiligen gesworn . vnd zu merer sicherheit haben wir gebeten . vnser lieben andechtigen den : abt vff dem Munchperg vnd ander Stifte. ze Bamberg zu sand Stephan, zu Teurstat vnd zu sand Jacob . daz sy zu gezeugniffs irer Capitel Jnsigel zu vnserm an diesen brif haben gehangen . vnd wir Otto Abt uff dem Munchperg . vnd wir Johans . zu sand Stephan . Heinrich zu Teurstat, Conrad zu Sand Jacob. Techanite. vnd alle Chorherren . der vorbenanten Stift gemeinklich vnd besunder bekennen an disem brife daz wir durch dez vorgenanten vnsers Herren des Byschof von Bamberg bet willen vnserer Capitel Jnsigel an disen briff zu gezeugnuss haben gehangen . vnd wir Heinrich Techant vnd daz gemein Capitel dez Stifts ze Bamberg dauor benant bekennen an disem brife daz wir auch alle Stuck vnd artikel als sy dauor von wort zu wort stent geschriben . vnd ir iglichen besunder sullen vnd wollen getrewlich halten . vnd haben dez vnsere trew gegeben . vnd zu den Heiligen gesworen . vnd zu einer merer Sicherheit haben wir vnsers gemeinen Capitels Jnsigel zu unsers Herren von Bamberg vnd mit der vorbenanten Stifte Jnsigel an disen briff gehenkt. der geben ist ze Bamberg nach Cristi geburt Drewczehen hundert Jar vnd in dem sehs vnd Sybentzigstem Jare . am donrstag vf sand Barbarentag."}
{"text": "Allen den, die disen gegenwurtigen brieff jemer an sechend oder horrend lesen, kundent wir her Vlrich vnd her Burkart von Ramswag gebruder, das wir den hoff ze Wisan, der vnser beder gemeines vnd recht lehen was von dem gotzhus ze sant Gallen, mit wasen vnd mit zwyg, holtz vnd veld, aker vnd wisen vnd mit allem dem, so dar in gehort, es sig gesucht alder vngesucht ald wie es genemmet sig, bede sament haben verkouffet vmb syben vnd och drissig march silbers Costentzer geweges vnd ouch gefertgot recht vnd redlich mit vnsers herren hand abbt Heinrichesdes vorgenempten gotzhus einem erbern man Eglolff dem Blarer burger von sant Gallen. Wir haben vns ouch bede samen dem selben Eglolff gebunden vnuerscheidenlich, des vorgeschobnen hoffes jemer wer ze sin nach recht fur recht lehen vnd fur ledig vnd ler vnd fur vnansprechig, vnd darumb so haben wir im ze burgen gesetzet Vlrich von Sultzberg kilchenherren ze Tal vnd Cunraten Arnolt burger ze sant Gallen. Vnd das dis war sig vnd stat belibe, dar vmb so geben wir dem vorgenempten Eglolff disen brieff besigelt mit vnser beider insigel ze einem staten waren vrkund aller der dinge, so da vorgeschriben sind. Diser brieff ward geschoben vnd geben ze sant Gallen des jares, do man zalt von gottes geburte druzechenhundert vnd drutzechen jar, an dem dritten fritag in dem mertzen. Da waren da ze gegen die erbern gezugen, die hienach geschriben sind, Vlrich von Meldeg, Cunrat vnd Rudolff von Anwil gebruder, Berchtolt von Anwil, Cunrat von Epenberg, Cunrat der Kuchimeister, Johans der Fuller, Vlrich der Kerhe, Vlrich der Sattler vnd ander erber lut vil."}
{"text": "Ich Heinrich der Runtinger vnd mit sampt mir alle mein erben vergich vnd tun chund an dem brief allen den, di in sehent, horent oder lesent, daz ich mein liben vrowen vnd mueter vron Revtzen di Runtingerinne an dem hof, der gelegen ist in dem dorff ze Weizzenchirchen pei Chappelle, der ir morgengab ist, den auch si in nutz vnd in gewer halben hat, nindert ierren sol mit dehainer sachen zu versetzen noch zu verchauffen pei irn tagen, noch mit dehainer anderr irrung sol ich noch mein erben sei hindern, mit weu daz genant sei, si schaff mit demselben halben hof Iedichlich vnd lautterlich allen irn frum, wi si welle, di weil si lebt. Geschech aber dez nicht also, daz ich oder mein erben daz gelub inder vberfurn, als vorgeschriben ist, so sol ich allen meinen geswittreden meins rechtes veruallen sein, dez ich an demselben hof haben sold, vnd sol auch ich vnd alle mein erben furbaz allez rechten an dem hof gentzlich vertzigen sein also, daz wir dehain ansprach darzu nimmer mer sullen haben. Vnd daz di mainung von mir vnd von meinen erben allen also stet vnd vnuerchert beleib, als vor verschriben ist, do gib ich vorgenanter Heinreich meiner vrowen vnd muter vron Reytzen den gegenburtigen brief versigelten mit meinem anhangunden insigel. Der sach ist getzeug Hartmut der Fleischezz vom Stain vnd Leutolt der Staynreuter, di zu einer warn betzeugung durch meiner pet willen ier insigel auch an den prief gehangen habent, di auch pei denselben tainding gewesen sind, vnd ander erber leut gnug. Der prief ist geben nach Christi gepurd vber dreutzehen hundert jar, darnach in dem neun vnd viertzkisten iar an aller manne Vaschang tag."}
{"text": "Allen den, die disen brief sehent lesent oder horent lesen, kund ich Hainrich Stamler von Rebstain vnd vergich offenlich mit disem brieue fur mich vnd fur alle min erben von dez gutes wegen, daz man nemmet dez Schiessers Bomgart gelegen an dem Hardlin in dem Rintal, daz ainhalb stosset an dez spittals wingarten ze sant Gallen vnd anderthalb an Hainrich Ruschis wingarten, daz ich mit wasen vnd mit zwi vnd mit aller zv gehorde reht vnd redlich gekoffet han von Cunrat dem Scherer von Volkenberg burger ze Chur vmb zwai phunt phenning guter Costentzzer munse vnd daz er mir geuertgot vnd zv minen handen braht hat von dem gotzhus ze sant Gallen, dannen ez lehen ist, alz der koffbrief wol wiset, den ich darumb von im han, tun ich aller mangliche ze wissenn mit vrkund diz brieues fur mich vnd fur alle min erben, daz ich daz selb gut, daz man nemmet dez Schiessers Bomgart, mit allen rehten vnd mit aller zv gehorde mit dez vorgedahten spittals gut ze sant Gallen erkoft han vnd zv minen handen enphangen an dez selben spittals stat alz ain getruwer trager vnd in rehter tragnust wise, also daz ich vnd alle min erben den ersamen Bartholome dem Blarrer, Vlrich Rudger vnd Herman Spanhart phleger der siechen dez vorgeschobenen spittals ze sant Gallen vnd allen iren nachkomen, weli dann ie dez selben spittals phleger sint, an dez selben spittals stat vnd zv sinen handen warten vnd gehorsam sin sullent alz getruw trager vnd in rehter tragnust wise, waz sv da mit tun oder schaffen wellent, won och ich noch dehain min erben mit dem vorgeschribenen gut, daz man nemmet dez Schiessers Bomgart, vnd waz dar zv gehort, niht ze tunne noch ze schaffenn hant noch haben sont weder von aigenschaft noch von lehens wegen dann allain alz getruwe trager vnd in rehter tragnust wise, alz vor ist beschaiden. Vnd ze vrkund der warhait aller der vorgeschribenen dinge vnd vergiht so han ich erbetten den ersamen minen gnadigen herren Eglolf von Altstetten den eltern, daz er sin insigel fur mich vnd fur alle min erben gehenkt hat an disen brief, won ich aigens insigels niht han, im vnd allen sinen erben gantzlich vnschadlich. Diz beschach vnd ward dirre brief geben ze sant Gallen an der nahsten mitwuchen nach sant Mychels tag in dem jar, do man zalt von Cristus geburt druzehenhundert jar, ahtzig jar vnd darnach in dem vierden jare."}
{"text": "Wir Ott von gotes gnaden Herczog zv osterreich vnd zv Steyr Embieten vnserm getrewn lieben Eberhart von walse Landrihter ob der Ens, oder wer an seiner stat ist, vnser gnad vnd allez gut; wan wir dem Gotshaus ze Gearsten ein sunder gnade getan haben ze Gaflencz, des si vnser brief habent, wellen wir, daz di chlag, di vnser getrewn Hainrich von walse vnd sein Bruder von Ens vmbe die selben sache furent, dem Gotshaus von Gearsten, dem Abt noch dem Conuent da selbes iht ze schaden chome, wan wir daz vnser vrowen ze Eren vnd dem Gotshaus zv besundern gnaden getan haben. Der brief ist geben ze Wienn an Svnntag vor sand Merteins tag."}
{"text": "Wir Haug vnd Hainrich bruder, genant die Thursen von Liechtenuels, veriaehen allen den di diesen brief ansehent oder horent lesen, daz der gewaerft, der zwischen dem erbern manne abt Bertolde von dem heiligen crvce aen seite, vnd Murreln, hern Chunrads diener von Potendorf, ander Seite geschaehen ist vmb ein waeide, die derselbe Mvrrel da zu dem Chaltengange bei Drumawe hat, mit vnser gunst vnd mit vnserm guten willen geschaehen vnd ergangen ist; vnd wand diu aeigenschaft desselben gutes vnd swaz der uorgenante Mvrrel anders da hat, vnser was, daz er uon uns zu lehen hette , so hab wir dem abt und der samnunge von dem heiligen crvce diu aeigenschaft der waeide vnd alles des, daz er da von uns zu lehen hat gehabt, lediclich aufgegeben vnd haben daz gelobt zu schermen als landes recht ist. Vnd zu widerwehsel haben wir genomen von dem abte vnd dem conuent aein halbez lehen da zu Wartperge bei Egenburch, daz alle iar dienit aein halb phunt vnd zehin phening wienner, daz sol vns auch der abt vnd die samnunge von dem heiligen crvce schermin als lands recht uordirt. Disen brief han ich Haug mit meinem ingesigel von vnser beder weg versigelt, wand mein bruder nicht ingesigels hette, vnd des Wechsels, der recht vnd redlich zwischen uns geschaehen ist, sint geziuch her Chunrad, her Sybot vnd her Hainrich drei bruder genant von Potendorf, vnd zu uorderst abt Eber uon Zwetel, vnd Otte von Rauhenek vnd Roeinprecht vnsere vettern, her Otte von Wildek, her Marquard des Chunringer ritter vnd manig ander frum man. Dirr brief ist gegeben da zu Wienn, da dirr Wechsel geschach, an sand Mathies tag, du von Christes geburt ergangen waren thausent vnd zwaei hundert, vnd vunf vnd niunzich iar."}
{"text": "Ich Eglolff von Rorschach thun kundt vnd vergich offentlich mit disem brieue fur mich vnd fur alle meine erben allen, die in sechent lesent oder horent lesen, dass ich leiplich vnd guettlich getheilt hab gentzlich vnd gar mit Ruodolff von Rorschach meinem bruoder kilchenherrn der kilchen ze Rorschach alle die leuth vnd guetter, die vns ze disen zeiten fueglich zetheilen gewessen sint, vnd sindt dem vorgenambten meinem bruoder zetheil worden disere nachgeschribnen guetter vnd leuth, der hof zum Stein gelegen ze Nidern Goldach, der ackher vff der Goldach, Eglis Dietzis haus ze Goldach zwen theil, der biuang ze Rorschach, den man nembt Luemens biuang, der ackher, den man nembt der Angewander, der ackher ze Beckenwis, der Kurtzackher an Luemens biuang glegen, das guettlj ze Rorschach, das man nembt des Bongarts guott, das weilundt dem von Niderach was, den zechend, den man nembt vnderer zechendt, den weilundt Herman Giller hat, der zechend ze Bremenrutti, der hof vff Eschla, der zechend vff Eschla halbe, vff dem hof ze Cretzern zwolff schilling pfenig geltts, der zechend ze Cretzern, vs dem hof in Ow zechen schilling pfenig geelts, vs dem guott im Varn acht schilling pfenig geelts, das guettlj ze Bremenruti, die ackher ze den Riglen, vs dem hof ze den Riemen acht schilling pfenig geelts, Britschen gart zu Rorschach, der hof ze Belschwendj, die vogtey ze den friien ze Schwainberg halbe, des Zingglers hus vnd hofstatt ze Rorschach, das man nembt des Buellers hofstatt, der weingart halbe gelegen niden an dem Buochberg, alls er vsgezeichnot vnd gemarchet ist, der weingart halb ze Bernang, den der Bueller bawet, der torggel allen daby gelegen, der weingart halbe zu Goldach gelegen vnd der torggel allen in demselben Weingarten, vnd dis nachgeschribnen leuth Eglin Bachler, Schaffratz hofstatt, die garten, so darzu gehorent, Heinrich der Bachler vnd seine kindt, seines sohns weyb vnd ire khind, Frickh Halmho sein weyb vnd ire kind, der Billicher zu Muola gsessen, der Sibenaicher, Johanes Zingler halbe, der alltt Hasenschreckh sein weyb vnd ire kindt, Herman Briemlers seiligen weyb, Heinj Schnetzlers halbe, Vlj der Obman. Vnd darumb so hab ich obbenambter Eglolff von Rorschach willenklich geschworn einen gelerten aydt ze den heilligen mit vffgehabnen fingern, das ich den vorgenanten Ruodolff von Rorschach meinen bruoder an vorgeschribnem seinem theil der vorgedachten leut noch guettern nicht sumen noch jeren soll in keinen weg noch mit keinen sachen, ohn alle geuerd. Vnd ze vrkhundt der warheit aller der vorgeschribnen dingen vnd vergicht so han ich Eglolff von Rorschach der vorgenant fur mich vnd all mein erben mein insigel offentlich gehenckht an disen brieff. Der geben ist ze Rorschach an dem nechsten sontag nach sanct Jacobs des heilligen zwolffpotten tag in dem jahr, do man zaltt von Christus gepurt dreyzechenhundert sibentzig jahr vnd darnach in dem vierten jahre."}
{"text": "ICH Anna die Pybrinn und ich Mert der Pyber ier sun und ich Chunigunt ier tochter und mit uns all unser erben wier verjehen und tun chund, daz wier recht und redleich gesatzt haben den erwierdigen geystleichen herren apt Jansen und dem convent gemain ze Paumgartnperg unserz freyn aygen und ledigen und unverchumerten guts unser hofstat daz Mitterchirchen in den dorff genant dez Roeschleins hofstat zenagst dem Pranghof, und czwen aekcher ainer gelegen pei dem pach der ander zenaegst dez Steger akcher alleu drew gelegen in Mitterchircher pharr, umb acht phunt phenning wienner munzz die sew uns nach unserr grozzen pet berait darauf gelihen habent, und haben auch die von in enphangen auf ainn tag an allen schaden. Is schol auch dez obengeschriben sattzes losung sein jaerlich an sand Jacobs tag und ze dhainermer, wann wier oder unser erben in an dem selben tag geben acht phunt phenning wienner munzz, so sind uns und unsern erben die vorgeschriben dreu guter wider ledig an allen chrieg. Daz di red staet und unczebrochen beleib dez geben wier in cze urchund den offen prief versigelten mit meins sun obengenant Merten dez Pyber anhangunden insigel und mit meins ochaim Jansen dez Stainer anhangunden insigel; darzu haben wier auch gepeten den erbern man Otten den Oder, daz er der sach auch geczeug ist mit seinem anhangunden insigel iem und Jansen dem Stainer den paiden an schaden. under der dreier vorgenanter insigel yerpint wier uns und unser erben ich oben genanten Anna die Pybrinn und ich eegenant Chunigunt ier tochter wand wier paid aygner insigel nicht haben. Der prief ist geben an sand Peters und an sand Pauls tag do man zalt von Christes gepurd dreutzechen hundert jar und in dem ain und sechtzkistem jar."}
{"text": "Ich Walther von Ainwile dienstman des gotzhus von sant Gallen kund vnd vergich allen den, die disen brief sehent, lesent oder horent, das ich frilich vnd vmbetwungelich vnd och mit miner frunde rat vf geben habe vnd och mit disem brief vf gip vnd mich och enzihe vnd enzigen habe aller ansprachhe, die ich hatte ald haben mochte an minen man Cvnrat den Begginer, dem man da sprichhet der Stubenritter, der min aigen was, das dv ansprachhe vnd dv aingenschaft, die ich an ime hatte, asllu ab sige gegen minem herren von gotes genaden apt Hiltpolt apt des gotzhus ze sant Gallen vnd och gen dem selben gotzhus ze sant Gallen, wan der selbe Cvnrat der Begginer sich selben von mir koffet hat redlich vnd recht an das vor geschriben gotzhus ze sant Gallen vnd ich dar vmbe von ime enphangen habe in koffes wise sehs phunt phenninge gaeber Costentzeran barem vnd beraitem gute vnd och an minen nutz komen sint vnd er och sich selber nicht turer koffet, wan vmbe sehs phunt, als da vor geschriben stat, von mir. Vnd ist diz alles beschehen, als recht, sit vnd gewonlich was. Vnd das diz alles war sige vnd staet belibe, dar vmbe so gip ich disen brief besigelten mit minem insigel. Dirre brief wart geben ze sant Gallen an dem naechsten fritag nach dem zwelften tag, do man zalt von gotes geburte druzehen hundert iar vnd dar nach in dem zwai vnd zwainzegosten jar."}
{"text": "Jch Ruger von Starchenberch, der Junger, vnd mein hawsfraw vnd allew vnser erben veriechen offenleich mit dem priff vnd tun chund allen den, dy in sehent, horent oder lesent, das wir mit wolbedachtem mute vnd mit veraintem rat vnser pesten freund vnd mit gutlichem willen vnd wart aller vnser erben czu den czeiten, da wir es wol tun mochten, recht vnd redlichen cze chaufen haben geben vnd verchauft haben vnser dryttail enehalben Trawn, vnd dishalben Trawn in den Varsten. die wir cze rechtem lehen haben gehabt von dem Gotshaws ze Lambach, dem erwirdigen gaestlichen ffursten Abpt Vlreichen, Abpt ze Lambach vnd dem Gotshaws da selben vmb ain gelt, des wir gancz vnd gar von in gericht vnd gewert sein an allew vnser scheden, vnd haben in daz eingeantwurt auz vnser nucz vnd gewar in ir nucz vnd gewer, an allew ansprach, mit allen den nuczen, ern vnd rechten, alz es von alter her chomen ist, versucht vnd vnuersucht, wi dy genant sind, oder waz nucz da von chomen mugen. Wir schulen auch dez vorgenanten dryttails aus den varsten ir rechter furstand vnd gewer sein, an stat, wo in des not vnd durft geschicht nach landes recht ob der Enss. Ging in aber an der gewerschaft icht ab, witain schaden si des nemen, den si gesprechen machten bey iren trewn an recht vnd vngesworn, den selben schaden, lob wir in ab cze legen vnd wider cze chern, vnd schuln si daz haben zu vns, cze vnsern trewn vnd da czu auf aller vnser habe, versucht vnd vnuersucht, wo wir dy haben auf wasser oder auf land. Daz in daz allez staet vnd vnczbrochen bleib, dar vber geb wir in den priff versigelten mit meins vorgenanten Rugern von Starchenberch aygem anhangunden Jnsigel, vnd cze ainer pessern sicherhait vnd czeugnuz mit meins lieben vettern hern Rugern von Starchenberch dez alten von Wiltperig anhangunden Jnsigel vnd mit meins lieben Ohaim herrn Gundakchers dez Tanberger anhangunden Jnsigel, dy ir Jnsigel durch vnser vleissigen pett willen an den prieff gehangen haben, in vnd all irne erben an schaeden. darvnder wir vns verpinden alles daz stoet cze haben, daz in dem priff geschriben stet, der geben ist nach Christi gepurd drewczehen hundert iar dar nach in dem newn vnd subinzgesten iar. an sand Mathias tag der da wirt vmb den vachang ."}
{"text": "Den ersamen vnd weisen herren dem abbt vnd dem conuent des gotzhaws ze Raitenhaslach enbiut ich Engelprecht Rahenstamph, purger ze Wasserburch, Ekhart vnd Liebhart mein pruder, vnser hawsfrawen vnd alle vnser erben vnsern dinst. Wir lassen ewch wissen, das wir Engelprechten den Loner, purger ze Wasserburg, seiner hausfrawen vnd sein erben auf haben geben vnd vns hintz in vertzigen haben aller der recht, die wir von ewch gehabt haben auf dem gut ze Walthayming, vnd pitten wir ewch fleissig, das ir in die selben recht auf dem gut macht vnd verschreibt, als ir wist, das ir tuen sullet, wann wir ewch ledig sagen vmb das selb gut. Vnd dar vmb zu einem vrchund geben wir disen brief versigelt mit Chunrad des schuelmaisters insigel ze Wasserburch iem an schaden, da wir vns vnder verpinden. Des sind zeugen: Vlreich Chrayburger des Seler aidem, Fridreich Chaufman, Fridreich Scheffel, Fridreich Ladrer, purger ze Wasserburg, Empel von Obingen. Das ist geschehen, do von Christi gepurt waren drewzehen hundet jar dar nach in dem newn vnd dreistzigistem jar, an sand Erasm tag."}
{"text": "Ich Peter Seidleins sun von Steten vnd ich Agnes sein hausvrow wier veriehen, daz wier mit vnsers perchherren hant hern Albrechts dez Schenkchen ze den zeiten dez edlen hochgeporn fusten hertzog Rudolfs in Osterreich in Steir vnd in Chernden obrister chelremaister verchauft haben vnsern weingarten dez ain viertail ist, vnd leit an der Mitternpeunt znaechst dem Huntsorlein, da man alle iar von dient dem hertzogen ze perchrecht achtdhalben wienner phenning vnd ainen helbling ze voitrecht vnd niht mer, vnd haben den selben weingarten mit gesampter hant chauft vmb vnser aigens varunt gut. Den vorgenanten vnsern weingarten haben wier recht vnd redleich mit rechter furtzicht verchauft vmb ainlif phunt vnd sechczich phenning allez wienner munz der wier gar vnd gaentzleich verricht vnd gewert sein ze rechten taegen, dem erbern geistleichen herren hern Leutolden dem Lerbuller ze den zeiten chorherre datz sand Florian oder wem er in geit oder schaft. Daz der chauf vnd der scherm furbaz also staet gancz vnd vntzebrochen beleib, seint wier aigen insigel niht haben geben wier im disenn brief versigelt mit dez hochgeporn fursten hertzog Rudolfs gruntinsigel der perchrecht in Osterreich, vnd haben gepeten Ortolfen den Tutzen ze den zeiten sluzler ze Newnburch, daz er diser sache gezeug ist mit seinem insigel. Der brief ist geben dreutzehen hundert jar darnach in dem sechtzigisten jar dez naechsten samptztags vor dem prehem tag."}
{"text": "Allen dien, die disen brief ansehent, lesent oder horent lesen, kund vnd vergih ich Hainrich der Ome, das ich gesworn hab ainen gelerten ait ze dien hailigen, das ich die burg ze Valkenstain antwurten sol minem erwirdigen herren abt Hiltpolt von sant Gallen oder sinen nahkomen, swen sie es ze des gotzhus noten bedurfent, also das es mir nut schad sie an minem burglehen. Ich vergih och, das ich an der selben burg vnd an dien drisseg pfunden pfenning geltes, die mir dar zu ze burglehen geben sint, kain reht hab noh haben sol wan ze lipgeding, vnd swen ich nut bin, so sol es wider vallen an das vorgenemt gotzhus. Vnd das dis alles war sie vnd stet belibe, so henk ich min aigen insigel an disen brief. Der wart geben ze sant Gallen an der nehsten mitken nah sant Gerdrug tag in dem iar, do man zalt von gottes geburt druzehen hundert vnd sehs vnd zwainzig iar."}
{"text": "Wir Herman von gottes gnaden abt dez gotzhus ze sant Gallen tun kunt vnd veriehen offenlich mit disem brieue allen, die in ansehent lesent oder horent lesen, daz fur vns kament ze sant Gallen, do wir ze geriht sassent, vnser lieber getruwer Walther von Englaberg vnd Adelhait sin elichi wirtinne vnd offenotent offenlich vor vns mit fursprechen vnd sprachent also von der nachgenemten zehenden wegen, der zehend vsser dem hof ze Albreswille gelegen vndrenthalb Geriswille vnd die zehenden vsser den nachgenemten gutern vsser dem gut, daz man nemmet sant Fiden gut, vnd vsser dem gut, daz man nemmet dez Kadels vnd Peters gut, die von vns vnd vnserm gotzhus iro lehen warint, die su vns durch iro vnd durch iro vordern selen nutz vnd durch vnsers vorgenemten gotzhus guter furdrung willen mit guter vorbetrahtung vnd beschaidenhait reht vnd redlich ze koffenn geben hettint mit allen rehten vnd mit aller zu gehorde an den buwe sant Gallen vnd sant Othmars vnsers munsters dez vorbenemten gotzhus ze sant Gallen vmb nun pfunt pfenning guter Costentzer munse, der su gantzlich von vns gewert warint vnd enpfangen hettint vnd an iren offenn nutz bekert, vnd woltint sich och der selben zehenden vnd aller der reht, so su daran ald darzu hettint, willeklich verzihen vnd ze vnsern handen vertgen an die vorgeschribenen buwe, vnd baten vns eruarn an ainer vrtail, wie su daz tun soltint vnd mohtint, daz ez nv vnd och hie nach kraft hetti. Daz taten wir, vnd ward ertailt mit gemainer vrtail, daz der vorgenemt Walther von Englaberg die vorgeschribenen zehenden mit siner hant in vnser hant vf geben solt, vnd daz die vorgenemt Adelhait sin elichi wirtinne ainen vogt nemen solt an dem ring, wen si wolt, mit dez selben ir elichen wirtes willen, vnd si der ze drin malen vsser dez gerihtes ring furen solt vnd si fragen, ob si ez willeklich vnd gern tat vnd tun wolt, vnd daz si dann die vorgeschribenen zehenden mit ir vnd mit dez selben ir vogtes handen an vnser hant vf geben soltint. Do nam si mit dez selben ir elichen wirtes willen vnd gunst Andres Entzziswiller burger ze sant Gallen ze vogt, der furt si ze drin malen vsser dez gerihtes ring vnd fragot si, als ertailt was, ob si ez willeklich vnd gern tat vnd tun wolt. Der sait ze ieklichem mal bi sinem aide, daz si sprach, daz si ez vnbezwungenlich tat vnd willeklich tun wolt, vnd gabent do die vorgenemten Walther von Englaberg mit siner hant vnd Adelhait sin elichi wirtinne mit ir vnd mit dez egenemten Andres Entzziswillers ir vogtes handen die vorgeschribenen zehenden ze Albreswille vsser dem hof vnd die zehenden vsser sant Fiden gut, vsser dem gut, daz man nemmet dez Kadels vnd Peters gut, mit allen rehten vnd mit aller zu gehorde willeklich vnd gern gantzlich vnd gar vf an vnser hant mit solicher beschaidenhait vnd in dem rehten, daz die vorgeschribenen zehenden mit allen rehten vnd mit aller zu gehorde hinnenhin iemer mer gehoren sont an sant Gallen vnd an sant Othmars buwe dez munsters vnsers vorbenemten gotzhus ze sant Gallen, vnd verzigent sich och da die vorgenemten Walther von Englaberg vnd Adelhait sin elichi wirtinne mit dem vorgenemten irem vogt willeklich vnd gern gantzlich vnd gar vnd verzihent sich mit disem brieue fur sich vnd alle ir erben aller aigenschaft, aller lehenschaft, alles rehten, aller vordrung vnd aller ansprach gaistlichs vnd weltlichs gerihtes, so su vnd ir erben, ob su enwarint, an den vorgeschribenen zehenden biz her ie gehattent. Vnd ist diz alles beschehen vnd vollefurt reht vnd redlich mit allen den worten werken vnd getaten, so nach gewonhait vnd nach reht darzu gehortent vnd notdurftig warent, vnd als reht sitte vnd gewonlich was. Vnd ze warem offenem vrkunde vnd stater sicherhait aller diser vorgeschribenen dinge haben wir abt Herman da vorgenemt vnser insigel gehenkt an disen brief. Darnach veriehen wir die vorgenemten Walther von Englaberg, Adelhait sin elichi wirtinne vnd Andres Entzziswiller ir vogt in der vorgeschribenen sache offenlich mit disem brieue ainer gantzzer warhait aller der dinge, so der erwirdig vnser gnadiger herre von gottes gnaden abt Herman da vorgenemt von vns da vor an disem brief veriehen hat. Vnd ze merer sicherhait der selben dinge so haben wir och vnseru insigel gehenkt an disen brief. Der geben ist ze sant Gallen an dem nahsten mantag vor sant Johans tag dez Toffers ze sungihten in dem jar, do man zalt von gottes geburt druzehenhundert jar vnd darnach in dem sehszigosten jare."}
{"text": "Ich Janns von Tann vnd mein hausfraw Gedraut vnd all vnser erben wier veriehen offenbar an dem brief, daz her Durinch der pyber vnde sein sun Fridreich meinem Pruder herren vlreichen von Tann vnd mier di Hagmul besucht vnd vnbesucht gesatzzt habent ze rechtem satzz vnd denselben satz han ich gantz vnd gar aufgeben meinem pruder herren vlreichen von Tann also, daz ich noch mein Hausfraw noch mein erben dhainen tail noch dhain ansprach hintz dem selben satzz haben vnd ze einem waren vrchund dierr sachh geben wier disen brief besigilten mit meinem Insigel. Der brief ist geben, do man zalt nach Christes gepurd dreutzehen hundert iar, darnach in dem vier vnd dreizzigistem jar, dez Mitichen vor Sunibenten."}
{"text": "Ich Hainreich Schralle vnd ich Berhtolt sein sun purger ze Villach, vnd ich Cecilia dez vorgenanten Berhtoltz wirtinn veriehen fuer vns vnd fuer vnsreu kinder, fuer vnsreu geswistreit vnd fuer alle vnser erben offenlich mit disem brief allen den die in sehent oder hoerent lesen, daz wir mit wolbedachtem mut veraintleich vnd willekleich verkoft vnd aufgeben haben vnserm gnaedigen herrn dem edeln pyschof Albreht von Freysingen die muel die ze Lok an der Zaeur oberhalp der stainen pruggen pei dem purgtor auzzerhalb der stat gelegen ist, vnd die etewen saelig Dietreich der Prenner vnd sein erben inne hieten, mit allem dem vnd darzve gehoert, besuchtz vnd besuchtz , mit sampt dem garten vnd den hofsteten die oberhalp der egenanten muel gelegen sint, also daz wir noh dehain vnser erb noch nieman von vnsern wegen fuerbaz dehain ansprach noch reht daruf haben noch gehen suellen vnd vns des gentzlich verczihen mit disem prief, wo wir darvmbe von vnserm egenanten herren enpfangen vnd ingenomen haben dreyzig mark Aglayer pfenning der wir gentzlich von ime gewert vnd gerillt sien mit voller zal. Vnd darveber ze ainer vrchund der warhayt geben wir, ich der vorgenant Perchtolt der Schralle disen offen prief versigelten mit minem anhangenden insigel vnd darzu mit dez erbergen mannes hern Ottakers dez pfarrers ze Stain in Chrain vnd Joergleins dez Leyninger ze den zeiten richter ze Villach mit ir baider anhangenden insigeln, dar vnder ich mich egenanter Hainreich Schralle vnd ich egenante Cecilia vnd alle vnser erben, kind vnd geswistret verbunden haben vnd och verbinden mit disem brief alle die vorgenant sach staet ze haben vnd ze laisten, wo si ire insigel durch vnser bett willen an disen brief gehenkt haben, in zwain an schaden. Der brief ist geben ze Vyllach an sant Margareten tag in dem iar do man zalt von Crists gebuert dreuczehenhundert iar, dar nach in dem sueben vnd fuefczigosten iar."}
{"text": "Wir Wernher von gots genaden Probst vnd Nycla Techent, vnd all dev Samnvng ze sand Florians Haus tun chvnt mit disem gegenbvrtigem brief allen den, die in lesent oder horent lesen, die nv sind oder hernach chvnftich werdent, daz die Erbaeren vnd Edeln herren her gundacher, her Rvger, her Jans bruder von Starhenberch nach frevntschaft vnd nach grozzer lieb, die si zv vnsem Gotshaus gehabt habent vnd noch habent, ledichleich vnd freileich gegeben habent vnserm gotshaus in allen drein ze einem ewigen Selgeraet vnd all ir vodern vnd ir nach chomen alles daz reht, daz si habent gehabt auf den gvten dacz Havsmaning bei Lincz, dev vro lieb die Schvlerinn vnd ir wirt von in ze lehen habent gehabt, vnd auch alles daz reht, daz si habent gehabt auf dem hof dacz Obernlarch bei Ense, den Alram der Slag vnd sein Hausfrawe habent ze Lehen von in gehabt, mit solher beschaidenheit, daz wir darzv gebvnden sein, swo ir ainer inner Lants Stirbet, daz wir vns da seins Leihenams vnderwinden vnd bei vns Erleichen bestatten schullen vnd swan dev vorgenanten gut in vnser gewer ledichleich mit nutz vnd mit dinst choment, so schull wir vnd vnser nach chomen ewichleichen all Jar des nachsten Montags vor der Liehtmesse ir aller dreier vnd auch hern Gvndachers irs bruder, der vnser mit Chorherre gewesen ist, vnd aller ir vodern vnd nachchomen Jartag begen mit Vigili vnd mit Selmesse, als gewonhait ist, vnd schol auch auf dem grab aufgeriht sein ein Par mit einem Seydein tuech Vnd zwelif Cherczen darvmb prinnen Ze der vigili vnd ze der Selmesse vnd schol auch ain Cherczen vber naht brinnen ze vron alter vnser frawen ze eren vnd schol der Brobst, der dev vorgenanten gut inne hat, oder ob in ehaftev not irret, der Techent oder der naehst nach im an dem vorgenanten tag ein schon ampt singen von vnser frowen auf dem naehsten alter ires grabs vnd schol der Brobst dreizich pfenning geben dem, der dev messe singet, ob er ir selbes niht begen mach, vnd schol vnder die herren drev pfunt pfenning geben vnd in daz Spital dreizzich vnd den Svndersiehen dreizich vnd vier armen Schulern, di zwen Saelter bei dem grab lesen, dreizich pfenning vnd zv gemainem almvsen des selben tags fvnf schaf Chorns gepachen ze Prot vnd Paechein fleisch zehen schilling wert tailen vnd geben vnder armev levt vnd schol auch der Brobst ain pfunt pfenning im selbe haben fur sein mve vnd swaz anders vberig waer, ze gemainer notdurft des Gotshaus. waer aber, daz wir oder vnser nach chomen an den dingen, als vor beschaiden ist, an ehaftev not oder an sihtigem bresten sovmich wolden sein, swann daz geschult, so schvllen di vorgenanten Herren oder ir naehst Erben nach in, di danne lebent, dev vorgenanten gut zv in ziehen vnd als lang inne haben, vncz wir ez begen, als vor beschaiden ist; swann aber dev sovmvng gebezzert wirt, so schol der selbe, der sich des guts vnderwunden hat, furbaz niht mer damit ze schaffen haben. Waer aber, daz der selb daz vorgenaut gut niht gern vnserm gotshaus wider antwurten wold, so schol der Brobst, der dann ist, seins vogt rat vnd hilf darvmb suchen, daz disev sach vnd wandelvng von vns vnd von vnsern nach chomen staet vnd vnuerchert beleib, dar vber geb wir disen brief zv einem sihtigem vrchvnt mit vnsern zwain Insigeln. der brief ist gegeben in vnserm vorgenant gotshaus dacz sand Florian an sand Valnteinstag Gotes Marterer nach gots gepvrt vber drevzehenhvndert Jar, darnach in dem drev vnd zwainczgistem Jar."}
{"text": "Wir Irmgard van Schoneck, van Gadis gnaden, ebdisse ind .. ghemeyne capittel der kirchen sent Marien im Capitolio zo Colne bekennen in diesen brieve, dat Francke vam Horne ind Ide syn elige wyf, burgere zo Colne, weder ons ind onse gadishuys recht ind redelichen umb eyn summe geltz, die ons wal bezalet is ind in urber ind nutz ons gadishuys gekieret is, dar wir se ind ur erven af quyt schelden havent, vergulden zvey malder weis colscher mazen zo nemen van onsme corenhuse, dar wir af doen solen ind gelaven zo doen memorie Heydenrichs van Lintler, des vorscr. Francken oem, dem got genedich si, mit missen, vigilien ind commendacien as in onsme gadishuse gewoentlichen is alle Jare in zvey terminen as des neisten dages na sent Remeis dage ind des sesten dages in dem Aprille of bynnen echt dagen vur of na en igelichen termine vorscr. onbevanghen in dieser mazen, dat wir up en igelichen termine und memorie vorscr. solen doen backen eyn malder weitz na gewoenden ons gadishuse ind gheven ind deylen, dat ons .. junfren ind canonichen ind dem vikarisen ons gadishuses, die zo der ziit der vorscreven memorien tghegenwordich syn, en igeliche eyn semmel ind senden Francken vorscr. als langhe as hi levet ind na sime dode sime neisten erven eyn semmel mit alsus gedaenre vurwerden ind pinen. W sache, dat wir of onse nakomelinghe versumelichen wurden an der memorien vors. of an ghevynghe der zveyer malder weitz vors. up eynigen termine in eynichme jare in eyme deile of al, dat got verbiede, so solen wir gheven ind schuldich syn zo gheven dat malder weitz des termynes, den wir of onse nakomelinghe versumeden, den .. armen ons hospitalis. Ind darvur mach ons des selven hospitalis meister manen ind ansprechen vur wilchme gerichte of richtere hei wil ind dar solen wir ind onse nakomelinghe on zo der stont af genuech doen sonder wederrede, al argelist usgesprochen. In gezuch der warheit alle deser sachen vors. haven wir mit onser alre wist onser kirchen sigel an diesen brief doen hanghen. Datum anno Domini M CCC LXX octavo crastino sancti Georgii."}
{"text": "Ich her Heinrich von Schoninsten ritter vnd dienstman des gotzhuses ze sante Gallin kunde allin den, die dizin brieue lesint oder horrint lesin, daz ich guetilich vnd vrilich in mines liebin herrin hant von gottis ginadin abt Heinrichs von sante Gallin an des conuentus vnd des gotzhuses stat varin han gilan fur mich vnd minu kind vnd alle min erbin me denn vierhundert march Silbers, die mir daz selb gotzhuse II solt, vnd darzu han ich varin gilan allin den schadin, den ich von des gotzhuses wegin ie giwan mit lihinn, mit virkoffin, mit gisilscheft, mit pfantschazz oder mit kener slaht ding, ez si ginempt oder vnginemt, vnz an den huttigin tag, der hie nah gischribin stat. Och so encih ich mich vnd lass och ledig allu di pfendir, du ich von dem vorginamptin gotzhuse han, an dizu gueter, die hie gischribin stant, das ist ze Wangin us dem vronstadil viercig malter habern geltis Lindower messe, daz guot ze Storrinberg vnd Wustinberg, daz guot Jussinwiller vnd Daegriswiler vnd Ruti vnd Swarcinbach, Tabrehswiler, Hittinwile, Roggocelle der kelnhoue vnd die schupossin, die darin horrint, die funf Schilling vnd en phunt geltint, vnd die cehindin, die in den seibin houe gant, vunfcehin malter vnd daz guot ze Strowdorf, daz guot zem Riet vnd daz guot zem Regnoltz vnd Brunigswile vnd ze Kaginegge vnd daz guot ze Munchbuoch, vnd von der kilchincehindin ze Bernang vier vnd zewencig som wingeltis, die sol ich nemin bi dem erstin, swenn des houes guot, der en kloster lehin ist, vor dar vs giriht wirt. Dize vier vnd zwencig som wingeltis vnd allu du gueter, di dauor ginemit sint, di hant der selb min her der abt Heinr. vnd aller der vorginampt conuent mir vnd minen erbin reht vnd redilich gisecit ze enim pfand vmbe zwe hundert march, vnd soln ich vnd min erbin der seibin gueter rehtin eins niessin von rehter gab, vnz daz ich alt min erbin giwert werdin zwe hundert march silbers. Doch so enhan ich mich nut encigin der burgschaft noh der gisilschaft, so ich hinder dem gotzhuse bin vnd des ich nu hinnen hin ze schadin komin mag. Ich bind och mich vnd min erbin, die vorginamptin gueter wider ze genne dem gotzhuse, swenn ich irmant wirt mit zwehundert marchin, an allin vurcug, an alle wider red vnd an alle giuaerde. Daz aber diz war sie vnd stette bilib, do hangt ich min ingisigil an dizin brieue. Dirre brieue wart gigebin, do man zalt von gottis giburt drucehinhundert vnd zwe jar, der XVII. kal. febr. indic. der XV."}
{"text": "Ich Hertneit der Stawdinger vergih vnd tun chund offenbar an dem briff allen den, di in sehent oder horent lesen, di nu lebent oder hernach chunftig werden, daz ich mit guten willen vnd mit verdachten mut geben han den hoff ze Wezling versucht vnd vnuersucht ze holtz vnd ze veld Helmharten dem Tusschenperger vnd ist daz geschehen mit aller stat vnd mit meyner chinder willen, die hie geschrieben stent, ein Perenger vnd ein Vlrich, ein Wilbrecht, ein Christein, ein Elspeth; vnd wer das geschehen, daz im furbas iemant dehain chrieg an dem vorgnanten hoff ze Wezling tun wolt von andern gerben, die sullen in losen vmb zwainczig phunt phenning alter wienner munss vnd schullen wir denselben phenning gewer sein ich vnd meine chint als sie vorgeschriben sint. Daz im das von vns furbas stet vnd vnzebrochen beleib, des gib ich im den prief versiegelten mit meines herrn insigel herrn Ditreichs von Weissenberg, mit des willen vnd wort das auch geschehen ist vnd vnder herrn Helmharts insigel von Anhang, der sach sind gezeug her Helmhart vnd her Vlreich paide Anhanger vnd Wernhart ir pruder, Vlreich der Prunhaimer, Hainreich von Phiesel vnd ander erber lewt gnugk, den iz wol chunt vnd gewissen ist. Daz ist geschehen von Christs gepurt drewtzehen hundert jar darnach in dem dritten vnd zwainczigsten jar an vnser frawentag in der vasten."}
{"text": "Ich Dyetreich der alt von Weizzenberch vnd ich Dietreich sein sun vnd alle unser Erben wir vergehen vnd tuen chunt allen den, di den Prief ansehent oder horent lesen, di nv lebent vnd hernach chunftig sint, daz wir mit verdahtem mvet vnd mit guetlichem willen aller unser Erben zv der zeit, do wir iz wol getuen mohten, haben ze chauffen geben dem Erbern Herren Apt Maritzen vnd aller seiner samnung vnser Vrowen Gotshans datz den Schotten ze Wienn vnsers rehten aygens anderhalb Lehen datz dem Grozzen Eberhartstorf mit alle dem nvtz vnd reht, daz darzv gebort, ze veld vnd ze dorff, versucht vnd vnuersucht, wie daz genant ist, als wir div gehabt haben in rehter aygens gewer, also haben wir in div geben ze rehtem, ledigen, vreyn aygen vmb viertzich phunt phenning Wienner mvnzz, der wir gar vnd gaentzlich gewert sein. Sev schuln auch furbaz mit dem egenanten anderhalben Lehen vnd waz darzv geboret, allen ir frum schaffen mit verchauffen vnd mit versetzen vnd geben, wem si wellen, mit vnserm guetem willen an allen irresal. Darvber durch ein bezzer sicherhait setzen wir vns egenanten, ich Dyetreich der alt von Weizzenberch vnd ich Dietreich sein svn vnd alle vnser Erben, dem egenanten Erbern Herren apt Maritzen vnd der Samnung gemain vnser Vrowen Gotshaus ze den Schotten ze Wienne des egenanten aygens der anderhalben Lehen ze Eberhartstorf vnd waz darzv gehoret, da weilent auffgesezzen ist Vlreich von Winchel, ze scherm vnd gewern fur alle ansprache, als aygens reht ist in dem Land ze Osterreich. Nement si darvber dehainen schaden mit reht an dem offtgenanten aygen, den schul wir in ablegen vnd schuln daz haben auf alle dem guet, daz wir haben in Osterreich. Daz in di red also staet und vnzebrochen beleib, darvber geben wir, ich Dietreich der alt von Weizzenberch vnd ich Dietrich sein svn, disen Prief versigelt mit vnsern baiden Insigeln zv einem warn vrchund vnd staeten sicherhait diser sache. Der Prief ist geben datz Sand Polten nach Christez geburtt vber Dreutzehen Hundert Jar darnach in dem Sechs vnd dreizzigisten Jar des Phintztags vor dem Palmtag."}
{"text": "Ich Ott der Pleitinger vnd alle mein erben verihen offenlich mit dem brif, daz ich von meinem hof, den ich gechoufft han von Jansen dem Strobel vnd ist gelegen ze Phafsteten vnd ist weilen gewesen Chunrats von Schintha, von dem selben hof sol ich alle iar raichen vnd geben den erbern geistlichen herren, Abt Cholmann vnd dem Conuent datz dem Heiligenchrawtz in ir Siechampt ze einem rechten Purchrecht an sand Michels tag ain phunt wienner phenning vnuerzogenlich, vnd verpind ouch mich vnd mein erben alle vodrung douon ze geben, als ain anderr tut von als vil purchrechts. Vnd wann ich in den dienst, der von demselben hof geuallen sol, ze rechter zeit, als vor geschriben stet, nicht geb, so sullen se ouf dem egenanten Hof darumb phennden, als vmb versezzens purchrecht recht ist in dem Lannd ze Osterreich an alle widerred; vnd wann ich den egenanten hof verchouffen wil, daz sol ich des ersten den vorgenanten geistlichen herren ze wizzen tun oder irn anwalt vnd sol dann der chouff mit irn willen vnd gunst geschehen. Vnd wann ich obgenanter Ott der Plyitinger nicht aegens Insigel hab Daruber ze einem vrchund der sach gib ich den vorgenanten geistlichen herren Abt Cholmann vnd dem Conuent gemain datz dem Heiligenchrawtz den brif versigelt mit der erwurdigen vnd beschaiden mann Insigel, hern Stephanns des Pleitinger vnd Michels des Cholben, die zeit Judenrichter datz Medlik, die der sach gezewg sind in an schaden. Der brif ist geben nach Christes gepurd Drewzehen hundert iar darnach in dem achtzisten iar, des nasten Eritages vor vnser vrowen tag ze der Liechtmesse."}
{"text": "ICH Vlrich vann Capellnn vnnd all meine erben veriehen offentlich mit dem brieff allen den, die jnn sechent lesen oder horen lesen, die nun lebent oder hernach khunfftig sundt, das wier mit wolbedachtem muett zu den zeitten, da wier es woll gethuen mechten, durch gott vnnd durch vnnser seellen haill willen vnser lieben styfft dem closter zu Pulgarn den frauen vnd den herrn daselbs geben haben vnser vischwaidt jnn der Gusen zw St. Jorgen von der mull daselb, die zw St. Jorgen am griess leit, vnntzt in die Thonaw, ganntz vnnd gar ebigclich vnnd freilich mit allem dem, vnnd dartzue gehort versuecht vnnd vnuersuecht, den vorgenandten geistlichen leuthen zw pesserung jerer phriendt vnhd das sy dieselben vischwaidt nutzen sollen vnnd hinlassenn, wem sy wellenn vnnd niessen sollenn, so sy am allermeisten mugenn. Ich soll auch ich vorgenandter l von Capellnn vnnd all meine erben nach der vorgenandten vischwaidt zw St. Jorgenn nimbermehr khainen zuespruch haben, vnnd sein auch der sach, alss in dem brieff geschriben stet, desselbigen closters zu Bulgarn recht gwer vnnd scherm fuer alle annsprach, vnnd dass die red vnnd die sach, die jn dem brieff geschriben stet, also statt vnd vnzerbrochen beleibe, daruber so gib ich vorgenanndter Vlrich von Capelln fuer mich vnd all meine erbenn den brieff versigilt mit meinem jnnsigll vnnd mit des erbaren khnechts jnnsigill Steffans des Holtzer, so der sach zeug ist mit seinem jnnsigill. Der brieff Ist gebenn nach Christy gebuerdt dreyzechen hundert jahre, darnach jnn den funfftzigisten jahren ann vnnser frauen tag zu liechtmess."}
{"text": "Wier Purchart purkgraf ze Maydwurch und graf ze Hardekze den zeiten haubtman ze Chrems, veriehen offenbar an dem prief allen den, die in sehent oder horent lesen, ubm den chrieg, der gewesen ist zwischen dem erwern geystleichen herren abpt Wulfingen ze dem Chotweig und Rachim dem juden ze Chrems auf seinem haws und der zwair hofstet dopei und umb daz versezzen purchrecht. Dezseiben chrieges gab uns mein herr hertzog Albrecht ze einem verhorer und chomen fur uns dez vorgenanten herren abpt Wulfingez pfleger, her Symon ze den zeiten probst ze Stayn und Rachim der jud und namen dez chrieges ze schidleiten mit guetleichem willen paider tail Hainreichen den Neunhouer unserm hofrichter und Muschen den juden ze Chrems. Di sprachen uber den chrig und schieden dem juden von der hofstat, di an seinem haus leit, den hof halben ze seinen haws und daz der jud furbaz an allen chrieg von demselben halben hof und von seinem haws, daz do haist der Chuniginne haws, dem vorgenanten gotzhaws ze Chotweig aller ierchleich raichen und dienen schol oder wer daz haws innehat, segsundvirtzk phenning Wienner gemainer munzz ze purchrecht, drei und zwaintzk an sand Mertentag und drei und zwaintzk an sand Gorgentag. Daz die sache alzo vor uns gewandelt sei, dez geben wir dem vorgenanten herren abpt Wulfingen und seinem gotzhaws ze Chotweig disen offen prief versigelten mit unserm anhangunden insigel der sache ze einem getzeug. Dartzue sind auch getzeug mit iern insigeln Haynreich der Neunhouer, unser hofrichter ze den zeiten, und Jans von Weytra ze den zeiten judenrichter ze Chrems. Der prif ist gegeben, do man zalt von Christes gepuerd dreutzehenhundert jar darnach in dem vier und viertzkisten iar an aller heyligen tag."}
{"text": "Allen den, die disen brief ansehent, lesent oder horrent lesen, kunde ich Vlrich von Gossowe, dem man sprichet zunamen Strubvlrich, vnd vergich offenlich fur mich vnd fur min erben, wie su danne sien oder werden genant, es sien knaben oder tohteren, daz ich mit bedahtem mut frilich vnd vnbetwungenlich mich gar vnd gantzlich enzigen han vnd mich enzihe luterlich aller der ansprach vnd aller der klag, die ich oder min erben vntz an disen hutigen tag haben oder haben mugen, gegen dem ersamen gaistlichen herren hern Vlrich von gotes willen abte des gotzhuses ze sant Blasien in dem Swarzwalt, gegen sinen nachkomenne, gegen dem vorgenanten gotzhus vnd gegen Cunr. saligen von Rossewang, der wilunt vnser probst was ze Clingenowe, kinden, es sie von koufes wegen, von gab wegen, von lihenne, von vssenemenne, von zerung, von bruch oder von kain anderen schulden. Ich vergich och offenlich an disem brief, das ich minen herren dem vorgenanten abt Vlrichen luterlich vnd ledeklich mit guter betrahtung hab vff gegeben das hus, das gelegen ist ze Baden obenen in der stat, das des vorgeschribenen gotzhus von sant Blasien reht aigen ist vnd mir vnd minen erben zehen jar gelihen was vmb ainen gewussen jarlichen zins zehen schilling phennige Baseler muntze. Das selbe hus sol das vorgenant gotzhus ze sant Blasien nach allem sinem willen besetzzen vnd entsetzzen, lihen vnd niessen ane alle widerred min oder miner erben. Vnd das dis alles war sie vnd state belibe, so gib ich dem vorgenanten gotzhus ze sant Blasien disen brief besigelt mit minen ingesigel. Dirre brief wart geben ze sant Blasien in dem closter des jares, do man zalt von Cristes geburt druzehenhundert jar, dar nach in dem sibenden vnd zwainzigesten jar, an dem sunnentag vor mittem houmanet, da ze gegen waren dis ersamen lut, die hie nach geschriben stant, maister Vlr. von sant Gallen, bruder Joh. probst ze Cling, Cunr. der kamerer von sant Blasien, H. der probst von Basel vnd ander erber lut genug."}
{"text": "Allen, die disen brief sehent oder horent lesen, kvnde ich Rud. Negelli vnd vergihe offenlich, das ich von den fromen wisen luten . . dem bvrgermeister . . dem rate vnd . . den bvrgern gemeinlich der stat Zurich gar vnd gantzlich gewert bin drissig mark gutes silbers Zuricher gewicht, die si mir gelobt hatten von mines herren wegen grafen Johs. von Habspurg von der pfandvnge wegen des edeln herren grafen Friderichs von Toggembvrg. Vnd ze einem waren vrkvnde des, so vor geschriben stat, so han ich min eigen insigel offenlich gehenket an disen brief. Der geben wart, do man von gotz gebvrt zalte drucehen hvndert vnd viertzig jar vnd dar nach in dem vierden jare an sant Johs. abent ze svngichten."}
{"text": "Ich Ott purger dacz Ybs ztenzZeiten hern Dyetreichs des alt richter dyenner ze Ibs vnd ich Margrede sein hausvrow vnd alle vnser erben wier veriehen vnd tun chvnt allen lawten offenbar mit disem gegenburtigen prief allen den, di in sehent, lesent oder hornt lesen, di nv lebent oder her nach chunftig werdent, daz wir bestanden haben ewichleich von dem erwirdigen herren abt Reinharten zten zeiten abt dacz Pavngartenperig vnd von dem ganczen conuent da selb ain fleische panch, di gelegen ist ze nachgst der panch, di da leit pei der purger panch mit solicher beschaidenhait, daz wir in alle jar ewichleich von derselben panch dienen schullen vnuerczogenleich sechczikch phenning alter wienner munzz an dem heiligen weinnachtabent in oder swem sew di phenning schaffent oder swer den prief inne hat, wier seczen in auch ze ebentewer fur di sechczikeh phenning geltes vnser haws, daz gelegen ist an dem maricht dacz Ybs ze nachgst des Cherspawmer haws also beschaidenleich, ob wier oder vnser erben oder wer daz vorgenant haws vnd di vorgenant fleischepanch nach vns inne hat, den obgenanten herren di seehczikeh phenning nicht dyenten an dem vorgenanten tag, so schol des morgens zehant ze wandel darauf gevallen sein sechczich phenning. waer aber daz, dienst vnd wandel gestund sechs wochen, so sind der phenning sechs schilling. Swanne di sechs wochen danne auz choment, geb wir oder wer daz haus vnd die panch nach vns inne hat, danne dienst vnd wandel nicht, so schol ze hant der richter, swer zten zeiten richter ist in der statze Ibs, auf dem obgenanten haus vnd auf der vorgenanten panch phenden vnd schol den vorgenanten herren, oder swer den prief inne hat, phant geantwurten von dem haus vnd von der panch an chlag, an furbot vnd an alles recht mit vnserm gutleichen willen als verr, vncz daz sev dienstes vnd wandels gancz vnd gar gericht vnd gewert werdent, vnd ist di wandlunge geschehen mit dez erbern mannes hant vnd mit seinem gutleichen willen hern Jansen zten zeiten richter dacz Ybs, hern Dyetreichs svn, dem man daz purchrecht geit in daz gericht von dem haus vnd von der panch, oder swer richter ist ze Ibs in der stat von vnsers genaedigen herren wegen dez herczogen von Osterreich. Daz dise rede vnd die wandlunge also ymmer ebichleich staet vnd vnzebrochen beleib, des gib ich vorgenanter Ott vnd ich Margrede sein hausvrowe den obgenanten herren disen prief zv einer sicherhait vnd zv einem vrchund der sache, versigelten mit des vorgenanten hern Jansen zv den zeiten richter ze Ibs anhangundem insigel, der des haus vnd der panch rechter gruntherr vnd perchherre ist, oder swer richter ist in der stat ze Ybs, vnd ist des gezeug her Dyetreich der alt richter dez obgenanten hern Jansen vater mit seinem anhangundem insigel, wand wier aygens insigels nicht enhaben, verpint wier vns mit vnsern trewn vnder di vorgenanten zwai insygel allez daz staet ze haben vnd volfueren, daz vor geschriben stet. Der prief ist geben nach Christi gepurde dreuczehen hundert jar, darnach in dem fumfczkistem jar an sand Symons abent."}
{"text": "Ich Ott auf dem hof vnd mein hausvrow vro gedraut Vnd ich ruger auf dem hof vergehen offenbar vnd tun chunt allen den, di disen prief sechent oder horent lesen, daz wir mit wolpedachtem mut vnd mit gutleichem willen aller vnserr erben, wi di genant sind, geben dem Gotshaus cze altenbvrch ain hofstat gelegen pei dem vreithof vmb ainlaefthalb phunt alter wienner phenning, der wir gantz vnd gar gericht vnd gewert sein vnd dev weilent gestanden ist Symon dem enikchel nevn phunt wienner phenning vnd auch ainen garten gelegen pei der chirchen vnd ist desselben aygens vmb czwai phunt phenning derselben mvnzz der auch gantz vnd gar vnuerczogenleich gericht vnd gewert ist also beschaidenleich, daz nieman ander denn wer czechmaister ist, dev hofstat vnd auch den garten inn schol haben vnd schol dev chirchen davon belaeuchten oder andern des gotshaus frum, ob des durft geschiecht, nach der pharrlaevt rat damit schaffen. Vnd ze ainer pezzern sicherhait geb wir dem vorgenanten gotshaus vnd vergehen iem satczes auf der hofstat vnd auf dem garten czwaintzig phunt wienner phenning also, ob ieman hinfurbaz chem, der pezzar recht czv dem vorgenanten gut wolt haben, der geb dem gotshaus cze altenbvrch czwaintzig phunt wienner phenning vnd vndercziech sich dann an allen chrieg der oft genanten hofstat vnd auch des garten. Vnd darvmb, daz diseu red staet vnd vnuerchert beleib, geb wir dem oft genanten gotshaus disen prief cze ainem waren vrchund versigeltn mit herrn larentzen des oder Insigel, der cze den czeiten lantrichter was in dem Machlant vnd mit freitleins Insigel von winthag vnd mit weicharts insigel des alten lantrichter, wand wier aygens Insigel nicht haben. Vnd diser sach sind geczevg tamquart der loempel, Jans von Munspach, Hainreich der loempel, Marchart der loempel, Ott der hahelspekch vnd ander piderlaevt genvg. Diser prief ist geben nach Christs purd Drevtczehen hundert Jar vnd darnach in dem vier vnd viertzkistem Jar an Gotsleichnam Tag."}
{"text": "Ich Haug von Newsaezz vnd mein Hausvraw Angnes vnd vnser baider Erben ver Iehen vnd tun chunt allen den, die diesen prief lesent oder horent lesen, Daz wir mit verdahtem mut vnd mit gutem willen mit gunst aller vnser erben den erbern Herren Hern Eberharten vnd hern Wolfgern den Prudern von Dahsberch ledichleich vnuerchumbert verchauft haben vnsers rehten aygens drev phunt vnd fufzehen phenning gelts, die gelegen sind dacz Raggleinstorf in dem aygen, vnd die waid phening, die darzu gehorent, die vorgnand gulte haben wir in geben mit allem dem nuczz vnd mit dem reht, als ez her Ott Zdendel in nucz vnd in aygen gewer her braht hat, vmb zwai vnd dreizzich phunt wienner phenning vnd vmb fufzehen phening, der wir reht vnd redleich gewert sein vnd wanne daz ist, daz die erben daz vorgnand gut wider chauffen wellent vmb zwai vnd dreizzich phunt, als hern Zdendleins prief vnd Hantuest sagt, So suln wir denselben erben daz selb gut wider ze chauffen geben vmb die zwai vnd dreizzich phunt aller iaerleich aht tag vor sand Michelstag oder aht tag hinnach, vnd wanne daz den vorgnanden herren not wirt, So megen si daz vorgnand gut verchauffen vnd verseczen vnd ir frumen da mit schaffen, wie si wellent, an allen irrsal vnd an allen chriek vnd bin ich Haug von Newsaezz vnd mein Hausvraw Angnes vnd ir Erben des vorgnanden guts hern Eberharts vnd herrn Wolfgers von Dahsperch scherm vnd gwern fur alle ansprach, als des landes reht ist in Osterreich. Daz dise red staet vnd vnczerbrochen beleib, des gib ich Haug von Newsaezz disen prief versigelt mit meinem Insigel zu einem offenen vrchund zu einem warn gezeug.Der prief ist geben, do von christes geburd ergangen sind dreuczehen hundert Jar in dem fuften vnd dreizzigsten Jar des Sonntags an dem Swarczen Sonntag in der vasten."}
{"text": "Allen den, die disen brief ansehent lesent oder horent lesen, kund ich Bartholome Blarrer burger ze sant Gallen vnd pfleger dez spittals der siechen ze sant Gallen vnd vergich offenlich mit disem brieue fur mich fur alle min erben vnd nachkomen vmb diz nachgeschribenen hof vnd guter, der hof ze Nidern Ach, den man nemmet der Herra hof, vnd die Ach muli ze Nidern Ach, die ich koft von Cunrat vnd von Hugen von Rota gebrudern vmb hundert pfunt vnd vmb drissig pfunt pfenning Costentzzer munse, vnd der hof ze Stainibrunnen gelegen, den ich koft von Hansen vnd von Vlin den Stainibrunnern gebrudern vmb zwai vnd nunzig pfunt pfenning der vorgeschribenen munse, als die brief wol bewisent, die daruber geben sint, daz ich die selben hof mit dez vorgeschribenen spittals pfenningen von der pfleg wegen gekoffet vnd vergolten han vnd daz ich die selben hof in getruwes hant als ain getruwer trager an dez vorgeschribenen spittals stat vnd ze sinen handen von den lehenherren vf genomen vnd epfangen han. Vnd darumb so han ich mich willeklich verzigen vnd verzieh mich mit disem brieue gantzlich vnd gar fur mich fur alle min erben vnd nachkomen aller der reht vordrung vnd ansprachen gaistlichs vnd weltlichs gerihtes, so ich ald min erben ald nachkomen zu den vorgeschribenen hofen vnd gutern von aigenschaft von lehenschaft von gewer von besatzzung ald von dehainen andern sachen hattent ald hie nach iemer gewinnen mohtint. Vnd ze vrkund der warhait aller diser vorgeschribenen dinge vnd vergiht so han ich Bartholome Blarrer da vorgenemt fur mich fur alle min erben vnd nachkomen min insigel gehenkt an disen brief. Der geben ist ze sant Gallen, do man zalt von gottes geburt druzehenhundert jar vnd darnach in dem sehszigosten jare, an dem nahsten samstag vor sant Vrbans tag."}
{"text": "Ich Hanns ich Weikhart und ich Niclas prueder von Toppl verjehen und tun kunt offenlich mit dem brief, das wir mit aller unser erben guetem willen und gunst, ze der zeit do wir es mit recht wol getuen mochten, recht und redleich verkauft haben unser lehen ze Friesing mit alle dew und darzu gehort, wie das genant ist, das weilent Fridreichs des Redler gewesen ist, davon man alle jar dint ain halbs phunt wienner phenning an sand Michels tag. Dasselbig lehen haben wir verkauft mit allen den rechten und nuczen als wir das unversprochnleich inne gehabt haben, umb zehen phunt wienner phenning, der wir gar und ganz verricht und gewert sein, dem erbern herrn herrn Otakchern von Ror und sein erben furbas ledichleich und freileich ze haben und allen iren frumen domit schaffen, verkaufen, verseczen und geben swem sew wellen an allen chrieg; und sein wir des obgenanten lehens mitsampt unsern erben unverschaidnleich ir recht gewer und scherm fur all ansprach als aigens und des landes recht ist in Osterreich. Wer aber das in mit recht daran icht abgieng, das sullen sew unverschaidnleich haben auf uns und auf alle dem gutt das wir haben in dem lande ze Osterreich, wir sein lembtig oder todt. Mit urkund des briefs versiglt mit unser obgenanten Hannsenn, Weikharts und Niclas von Toppel insigeln; und zu pesser sicherhait haben wir gepeten herrn Hainr. den Hawsler, das er der sach zeug ist mit seinem insigel. Der brief ist geben ze Karlstetten, nach Christi gepurd dreuzehenhundert jar darnach in dem zwai und sechzigistem jarr, an sand Gregori tag."}
{"text": "Wir bischolf Heinrich von Regenspurch tuon allen den chunt, di disen brief ansehent, daz wir ez also scheiden zwischen unseres lieben herren des ertzbischolfes Chunrades von Salzburch und sines capitels einhalbe und des hertzogen Otten von Baieren und siner bruoder anderthalben mit dem gewalt als si ez beidenthalben an uns lazzen habent, als wir des von in hantveste haben und als an den selben brieven gespriben stet, di von beiden tailn daruber gegeben sint. Wir scheiden und sprechen des ersten, daz di vorgenanten herren der ertzbischolf und der hertzog guot gefriunt sin, der ertzbischolf fur sich und fur sin capitel, der hertzog fur sich und fur sinlieb brueder hertzog Lodwigen und hertzog Stephan umbe alle sache, di zwischen in ensprungen sint sint des ertzbischolfes Ruodolfes tode uncz her uof dis zit, als ez an uns lazzen ist und als ez an den vorgenanten hantvesten begriffen ist, diu uns von bedem tailn uber diu schiedung gegeben sint, und als ez hin nach geschriben stet. Und sol der hertzog Ott schaffen, daz sin vorgenant brueder, her Lodwich und her Stephan, vor uns veriehen, swaz wir hie verschaiden und verschriben, daz daz alles ir wille sei und ez auch staet haben als er ez nach sines rates rat vertaidinget hat. Doch daz diu suen und diu friuntschaft dest staeter belibe, scheiden wir und sprechen, daz alle di, di sich dem vorgenanten hertzogen und sinen bruederen gebunden habent mit aiden, mit hantvesten, mit gelubde, ez sin bischolf tuombroest capitel prelat dienstman vitztum ampleut ritter purger stet und purg, hoh oder nider, arme oder rich swie si genant sint, daz si der gelubde und der aide gaentzlich an allez underpunt ledich sin, swie oder swenne si geschehen sin, und daz man di hantveste alle, di daruber gegeben sint, wider geantwurten sul und toetten si alle mit diser hantveste, daz si dehein chraft haben furbaz und ab sin man geantwurt si wider oder niht. Und wan wir si der vorgenanten gelubde aller dinge ledich sagen, so scheiden wir und sprechen, daz der ertzbischolf fur si alle in allen den gelubden sul sin gaentzlich gein dem hertzogen Otten und sinen bruderen als si gelobt beten in aides weis und als mit hantvesten daruber geschriben was, untz uof sant Chunigunden tach der ze naehste chumt, und sol der hertzog den ertzbischolf und daz gotshaus ze Salzburch in sinem scherme haben uncz uof denselben tach, als er an der hantveste gelobet het. Wir scheiden auch und sprechen, daz der hertzog dem ertzbischolf und sinem gotshaus widerantwurten sol nach sant Gallentag in aht tagen daz Lvoch und Rastat und swaz der Schranchbovmer des gotshauses guot und leut inne gehabt hat; und sol er darumb zehant Wintheren sinen schriber und den Gebolfspechen sinen hofmeister hin in senden, daz si ez volfueren in sinem namen. Wir scheiden auch und sprechen, ist ieman, der under disen sachen in der herren unwillen gevallen sei beidenthalben, ez sin pfaffen oder lain, ritter oder chnette, purger, swie si genant sin, di suln lauterlichen ietweders herren hulde haben. Und habent uns di herren beide ir triwe gegeben in aides weis und suln ietweders herren vicztum sweren und zwen mit in, di ir undertan sin, swenne si di herren dorzuo vorderent, swaz under disen sachen geschehen ist, daz si des nieman lazzen engelten. Ist dehein unminne zwischen den leuten, swa des di vitztum inne werdent, daz suln si versuenen ze ganczer friuntschaft. Ist auch daz dehein tail zwischen den leuten ist in den steten, so suln di rihter und der waegisten sehs, di under in sint des sweren, daz si diu misshellung melden und understen und ze aller friuntschaft bringen als verre si mugen, also daz sin nieman engelte. Und suln auch di leute gegen einander sweren uof minne und uof friuntschaft swa sin not ist. Umbe daz gelte, des der vorgenant ertzbischolf Chunrat schuldich worden ist des hertzogen leuten und dieneren swer di sin fur sinen vorvaren den ertzbischolf Ruodolf, sprechen wir, daz man di senden sol zuo im in sinen hof mit ir urchunde, des si muotent ze geniezzen; und swez man in anlaugen ist, des sol man si verrihten. Swaz enchriech ist, da sol man in daz reht umbe tuon, und swaz si ingenomen habent, daz sol man in an ir gelt abslahen. Und sol auch der ertzbischolf sines guotes in der gewer sin, des sich diselben underwunden heten, und sol in di gwer gesetzt werden biz allerheiligen tag. Moeht aber ez in des ertzbischolfs hof niht verrihtet werden, so suln von beider herren wegen her Ulrich von Tovfers, graf Albreht von Hals, her Ulrich von Abensperch, her Chunrat von Prising, her Hartpreht von Aheim, her Ott von Goldekk und her Heinrich von Radek einen tach haben von der naehsten mitichen uber vierzehen tag zwischen Tytmanning und Burchausen und suln ez mit dem reht verrihten nach der mereren menig, also daz man di vorsprechen uoz den siben di vorgenant sint, nemen sol und auch einer uoz den siben vrager sei. Moeht aber ir einer ungewaerlich uof den tach niht choemen, so sol desselben herren einen anderen an sin stat dahin schaffen. Ez sol auch under den siben nieman an di sprach geen, wan di zwen vorsprechen, den sol ez erlaubet sin. Wir scheiden auch umb di vorderunge, die der hertzog hat gen dem ertzbischolf umb di chost, di er getan hat, in des gotshauses dienst; di selben schiedung behalten wir uns uof den naehsten tag, den si mit einander haben suln; swie wir ez danne scheiden, daz suln si staet haben. Wir sprechen auch umb den Schranchbovmer, daz ietweder herre zwen bescheiden man schaffe und sende hintz Rastat, der ertzbischolf sinen vitztum und einen bescheiden man zu im; der hertzog Ott Wintheren sinen schriber und hern Berhtolden von Gebolfspach, sinen hofmeister, di ervaren was der Schranchbovmer in hab genomen bei chleinem und be grozzem von den pflegnussen di er hat inne gehabt, und suln tung hoeren und von demselben sol man im sin chost, diu doch bescheiden sei, abslaen. Ist iht uberiges, daz sol er dem erzbischolf widergebn. Gebristet im aber, da sol in der ertzbischolf umb ledigen. Daz geb auch wir im ein bescheidenheit schaffen von dem guot, daz er ingenomen hat fur sin aribeit, daz sol an uns sten und behalten auch uns dazselbe. Wir scheiden auch, das dez gotshaus leut von Salzburch, arme und rich chaufleut swe si genant sin, durch des hertzogen lant vrilichen varen und alle in des hertzogen scherme sin. Also suln auch des hertzogen gut in des ertzbischolfs lande und in sinem scherme varen sicherlich Wir scheiden auch, daz der graf von Ortenberch dem ertzbischolf von Salzburch sin guot ligen lazze, swaz er sin inne hat an swiu ez lige und der ertzbischolf dem graven herwider daz geriht lazze datz sanct Wolfgang in dem Aberse, da er nach sprichet; und suln beide daz reht gein einander tuon, umb swaz einer hincz dem anderen ze sprechen hat unverzigen ir rehtes beidenthalben uof dem naehsten tag, den der ertzbischolf und der hertzog mit einander habent, ez sein aigen oder lehen, leut oder guot, geriht vogtay, schad oder gelt, swi ez genant ist. Heinrich von Staufenek sol des ertzbischolfs minne habn uncz uof den naechsten tag und sol im allez sin guot, ez sin geriht vogtay aigen oder lehen swie ez genant si, in sin gwer wider antwurten im und den sinen, und sol in des ertzbischolfs hof varen und versuchen mit im selben und mit sinen freunden, ob er sich dem ertzbischolf gehuldigen mug. Mag er des niht getuon, so sol er uof den vorgenanten tach choemen, ob in der hertzog Ott ze hulden widerbringen mug. Mag des niht geschehen, so sol er dem ertzbischolf daz reht tuon uof demselben tag, umb swaz er hintz im ze sprechen hat; und sol der ertzbischolf mit einem sinem amptmann schaffen, der dem Staufenekker an siner stat daz reht herwider tuo umb sin ansprach. Swaz in porigschaft ist, daz sol ledich sin und swaz verboten ist, daz sol vri sin. Wolt aber der Staufenekker dem hertzogen minne und rehtes niht undertaenich sin, so sol der hertzog dem ertzbischolf beholfen sin uof den Staufenekker und sol sich sin gaenzlich aeuzzeren. Umb daz geriht ze Plain, daz enchriech ist zwischen den herren dem ertzbischolf und dem hertzogen, daz der Ortlieb von Wald inne hab, wan der ertzbischolf giht, daz ez sin vorvaren und sin gotshaus von alten ziten inn habn gehabt, und her Ortlieb herengegen giht, daz ez der hertzogen amptleut gehabt haben, daruber scheiden wir und wellen, daz her Ortlieb von Wald und der vitztum von Salzburch uof einen tach, den si nemen suln, zwen bescheiden man welen, di uoz der chunschaft einen und zweinzieh man nemen ungewaerlich, und swem siben uoz den einen und zweinzich mannen di gwer sagent uof ir ait, wen under den herren daz vorgenant geriht angehoer und mit reht herbraht hab von alten ziten, der sol dez geniezzen. Swaz auch di siben sagent, daz sol man uns geschriben senden under hern Ortlibs und des vitztums insigeln. Swaz wir danne daruber gesprechen, dez sol staet belibn. Wir scheiden auch und wellen, daz alle ansprach, di zwischen des gotshouses und des hertzogen vor diser schiedung von alten dingen uofgestanden sint und e mit hantvesten niht gesetzet und begriffen sint, ietwederem herren an schaden und an gebresten sten suln von dem hiutigen tag unez hincz liehtmesse und danne uber driu jar, also daz in der frist ein herre den anderen umb di selben sach mit dem reht niht ansprechen noch veintlichen angreiffen sol, si wellen dann mit gemeinem willen etwaz mit einander abrihten; swenn si doch durch anderiu taidinch zuo einander choement, daz suln si wol tuon und sol dann ietweder herre zwen man nemen ob si derselben alten sach iht verrihten mugen. Wir scheiden auch und wellen, daz di vorgenanten herren einen tach mit einander habn an der mitichen nach dem Perhttag an gevserde zwischen Tytmaenning und Burchavsen, swaz ze disen ziten niht geendet mach werden, daz man daz dann verriht; und behalten uns den gwalt daz wir denselben tag gelengen mugen, ob sin not wirt, swenn und swie ofte wir wellen. Wir wellen auch, daz disiu hantveste mit nihtiu geschaden sul deheiner hantveste, die emaln zwischen des gotshauses von Salzburch und des hertzogen gegebn ist; und behalten uns den gwalt, daz wir einen islichen artikel, der hievor geschriben ist, ob sin not geschult, bedaeuten mugen und gebezzern; swez ze disen ziten hie vergezzen wer, daz wir furbaz daruber gesprechen mugen mit vollen gwalt, swaz zwischen den herren ze lieb und ze friuntschaft gezihen mach, als vil ez an dis schiedunge iezunt gevellet. Daz auch di vorgenanten herren dis schiedung, als si hie verschriben ist, an allen artikeln staet behalten, daz gebieten wir in bei der pen, da si sich zuo gepunden habent mit ir beider brieef. Wir behalten auch uns den gwalt und sol an uns sten, swenn wir uns versehen nach ir chlag, daz ir einer der vorgenanten schiedung ubergangen hab an einem artikel oder mer, wenn wir den schuldich sagen wellen oder umb wi vil er schuldich worden sei und welich summ wir in heizzen gebn. Diser brief ist gegebn zu Mvldorf, do von Christes geburt waren tausen zwei hundert und in dem einem und neunezigistem jar des naechsten suntags vor sant Gallen tag versigelt mit des vorgenanten ertzbischolfs, dem unseren und des hertzog Otten insigeln. Dazuo sprechen wir, daz der vorgenant Ortlieb von Walde dem vitztum von Salzburch einen tach gebe, und swaz der rihter von Travnstein oder anders ieman, der under siner pflegnusse sei, dem gotshaus deheinen newen schaden hab getan, sint des ertzbischolfs Rvdolfs tod, den sol er verrihten mit minne oder mit reht.Diser brief ist gegebn, als vorgeschriben ist, in dem jar und an dem tag.S. S. S."}
{"text": "Wir von gottis gnaden abbet Rvmo von sante Gallen kvnden allen dien, die disen brief sehint alder horrent lesen, dc wir haben gesezzit mit allem rehcte dvrhc vnsirs gottishusis nvzs vnde notdurfte den hofh ze Dielsdorfh ze einem rehctem phande ane den chilchvn saz, den nemen wir vz, vmbe fvnf vnde zweinzic marc Lutolt dem frien herren hern Vlrihcs sailigens svn von Reginsperhc zv drizic marchen, die er ee dar vf hatte, alse vnser brief hant, die wir ime gegebin haben. Vnde veriehen, dc wir den selben vorgenanten hof niemer son verkofen noh versezzin, wir haben in danne vns vnde vnsirme gottishvse ee irloset an alle geverde. Dis haben wir ime zv vns ze troster gegebin vnsirn brvdirn, vnsirn herren abbet Albrehcten von Owe, dc es stete belibe. Dis sint die gezvge, die ze gegenwurte waren: grave Friderihc von Toggenburhc, Heinrihc von Bunishouen der korherre ze Bischofhcelle, her Egelolf von Rorschahc, her Walther von Bunishouen, Ar. von Steinimure, Heinrihc von Ebenode vnde ander ersame livte. Dc dis war si vnde stete belibe, so henken wir abbet Albrehct von gottis gnaden ze Owe vnde wir abbet Rvmo von gottis gnaden ze sante Gallen vnde ihc her Eberhart von Bichilnse der druhsazze vnseru insigil an disen gegenwurtigen brief ze einem warin vrkvnde. Diz geschach nah vnsirs herren geburte Iesu Christi tusint jar, zwei hvndirt jar, ahczic jar vnde dar nah in dem ersten jar ze Yberch in dem boingarten an dem nahstem svnnentage vor sante Verenun tvlt."}
{"text": "Ich Hainreich der Chutner purger zv Rettz vnd ich Agnes sein Hausvraw vnd all vnser erben veriehen offenbar vnd tuen chunt an diesem prief allen den di in sechen. lesen oder hoeren lesen di nv lebn vnd her nach chumftich sind. daz wier ain lechen haben von dem conuent datz Hertzogenburch vnd gehort in di Oblay. daz leit datz tzelderndorf. da habn wir ennher all iar von gedient an sand Georgen tag sechs schilling vnd sechs phennig wienner Munnz. vnd an sand Gilgen tag tzwen vnd tzwainczich mettzen waittz vnd vier vnd tzwainczich metzen Gersten, vnd dreizich mettzen habern, allez eggenburger mozz. nv habn vns di Chorherren den dienst durch pet willen geringet vnd verwandelt. Also daz wir in furbaz ebichleich von dem vorgenanten lechen dienen schullen. oder swer iz inne hat alle iar an sand Georgen tag tzechen schilling phennig vnd an sand Michels tag tzechen schilling phennig. allez wienner, hintz salapulka in iern Hof. vnd wer aber daz daz vns ehaft not irr icht. so schulln wir den vorgenanten dienst der auf die tzwen taeg geschriben ist. dar nach in ocht tagen raichn gen salapulka als vor geschriben ist wir oder swer daz lechen zv den tzeiten inne hat. vnd ob wir in den vor genanten dienst zv den vorgenanten taegen nicht endienten, so schol dem Gotshaus vnd den herren daz vorgenant lechen ledich werdn vnd sein, als wir vnd vnser erben tod sein. vnd schulln sich auch zv allem irem alten recht vnd dienst habn als daz lechen vor gedient hat. vnd allen iren frum damit schaffen, an allen irresal. Daz disew wandlung staet vnd vnzebrochen beleib dar vber gib ich der vorgenant Hainreich der chutner vnd ich Agnes sein hausvrawe vnd vnser erben dem vorgenanten Gotzhaus vnd dem conuent sand Georgen datz Hertzogenburch disen prief zv ainem offenn vrchund vnd ainer ebigen staetichait versigelt mit vnsers genedigen herren Graf Otten insigel von Maydpurch wenn wir aigens insigels nicht enhaben. Des sind gezeug leutold von Aynod vnd Gotfrid sein prueder vnd leupolt der smitsperger vnd Gabriel der Richter zv Rettz. vnd ecchart vnd danquart der chafman. Der prief ist geben nach Christes gepurd vber drevzechn hundert iar dar nach in dem tzway vnd vierczkistem iar an sand iohannes tag z v svnebenten."}
{"text": "Ich Ott Hainrichs svn von Perchaim vergich vnd tvn chvnt allen den, di disen brif sehent oder hornt lesen, daz ich vnd mein voeter Seyfrid von Perchaim, dem got genad, mit alle vnser gerben gunst vnd willen haben vnser vrown ze Wilhering geben ab meins vater sael Hainrichs vnd ab der vnsern vnd auch vnsern vordern vnd nachchvmftigen sael vnser aigen leut Hainrichen, Wernharten, Christan, Leupolten vnd ir swester aitten vnd Elspeten ir tochter vnd Wernharten den Rauchfuez vnd allev irev chind, di nv lebentich sind oder noch von dem geslecht chvmftichleichen werdent ebichleichen also mit beschaidener red, daz si, swan si choment ze fvnftzehen Jaren, ez sel vrow oder man, vnser vrowen ze Wilhering an dem swartzen svnnetach ze einem ebigen zinsse iaerleichen dienen svln zwen phenning an all wider red. Waer auer daz, daz si daz versezzen immer vber viertzehen tach, dar nach svln si ze wandel geben saechzich phenning vnd auch ir dhainer sol sich nicht entzihen von dem Gotzhaus mit haeiraten auch mit andern sachen, des dar an daz Gotzhaus schaden an naem; swelich dar vber das vber gieng, der sol immer vber einen maenent ze wandel geben zway phunt phenning vnd treyben daz als lang, vntz das si des Gotzhaus huld vnd gnad gewinnen, vnd alle jar an dem selben swartzen svnnetach svln vnder den selben aigen leuten zwen oder der drey, di aeltisten vnder in sint, ruegen vnd sagen pei irn triwen, ob ieman versizze den zinss, der ze den Jaren chomen sei vnd vorges schriben stet. Taeten si des nicht, so sint si schuldich des wandel saechzich phenning. Waer auer daz, des nicht geschehen sol, daz s daz indert vber fueren, das bit ich Ott Hainrichs svn von Perchaim vnd all mein erben meinen Herrn von Schovnberch, der des selben Gotzhaus ze Wilhering Stifter vnd schermer ist, daz er in des helfleich sei vnd zv leg, als er in des schuldich ist, vnd bit auch den selben meinen Herren Graf Hainrichn von Schovnberch dinstlichen ich vnd mein erben, daz er ez durch got tv vnd ze einem ebigen vrchvnde vnd staet diser sache leg sein jnsigel an disen brif, da zv wil ich auch meins vrevntes jnsigel Hern Hainrichs von Alharting jnsigel hahen, wand ich aigens jnsigel ze disen zeiten nicht enhan also, daz di red vnd ditz gescheft stet vnd vnuerchert beleib ebichleichn dem gotzhaus vnd den Herren ze Wilhering, vnd sint der selben gab gezeug Her Aespein von Hag, Her Leutott von Chirchberch, Ditmar von Aystershaim, Wernhart der Weykinger Richter ze den selben zeiten, Wernhart von Hag, Rudolf, Hainrich, Alter vnd Philipp bruder von Alharting, Rudolf von Chirchberch, Hainrich vnd Hertel bruder von Alharting vnd ander piderb levt gench. Daz ist geschehen, do von Christes geburd warn Drevzehenhundertjar, darnach in dem vier vnd zweintzigisten jar des montages vor dem auffertach ze Wilhering in dem Chloster."}
{"text": "Item ain brief halt inn, wie maister Vlrich Burgower kilcherr zu Gossow chorherr ze Munster im Ergow von hern abt Goergen vnd conuent des gotzhus sant Gallen zu lipting geben worden X lib. d. Costaintzer muntz jarlichs gelts vsser dem kelnhof zu Herisow, darumben er sich verbunden gegen hern abt vnd conuent auch ainen aid geschworn dartzu rechen vnd helffen, das die kilch sant Lorentz ainem hern abt vnd conuent an irm tisch yetz vnd hernach belib. Wurde aber solch kilch sinen gnaden vnd dem conuent mit dem rechten abgwunnen, soll diz lipting ledig sin. Actum anno ."}
{"text": "Wir Albrecht von gottes gnaden bischof zu Freysing thuen kund mit diesen brief dass wier den ehrbaren leuten den eyssnern wie die genant sind und allen ihren erben geben haben das erdreich in dem thale zu Selzach was des ist inderhalben des tinlein niederhalben der brugkhen zunachst bei der niedrigsten schmidten die Zschab und Andre sein gesell inne gehabt, also dass si das genannte erdreich von dem tinlein enhalb des wassers und auch sie disshalb inne haben vnd nutzen sollend was in der eben ist, vncz fur die aller oberst schmied, ausgenomen einen aker der gelegen ist bei dem wasser des Zschasen sag der zu den zweyen huben zu Zeyerfeld gehort, und haben wir Zschasen vnd Muron seinen gesellen und ihren erben geben in der Dassnitz das erdreich zu ihren schmidten und auf dem nachsten furt des wassers zu thall, auch soll furbass in derselben eben niemand gemain haben dann die eyssner vnd ir erben unverzigen der durchfahrt vnd strass die da ist, und was sie in demselben holz niederschlagend, vermogen si dasselb furen vnd raumen, das sollen sie nutzen vnd niessen mit unserm guten willen. Daruber geben wir ihn und ihren erben diesen offenen brief zu einer stattigkeit fur uns vnd unser nachkomen versiegelt mit unsern anhangenden insigel, der geben ist nach Christi geburt dreyzehnhundert jar und in dem acht und vierzigsten jar, an sanct Gallen tag."}
{"text": "Wir Karl von gots gnaden Romischer keiser zu allen zeiten merer dez reichs vnd kunig zu Beheim enbieten den . . burgermeistern, den scheffen, dem rade vnd den burgern gemeinliche der stat zu sente Gallen vnsern vnd dez heiligen reichs lieben getruwen vnser gnade vnd alles gut. Wir gebieden uch ernstliche, daz ir soliche gewonliche sture, als ir vns von dez richs wegen ierliche schuldich syt zu geben, von disem jare alleyne gebet vnd antwertet von vnsern wegen dem edeln Hartmanne dem Meyer von Wyndecke vnserm lieben getruwen, vnd wann ir daz gedut, so sagen wir uch der sture von dysem jar quijt ledig vnd loiss an disem briue. Geben zu Nuremberg vnder vnserm cleynen ingesiegel nach Cristus geburte drutzen hundirt jar vnd darna in dem funff vnd funfftzigestem jar, dez nehesten mitwuchen vor sente Margareten tage, im nunden jar vnserer reiche vnd dez keisertums in dem ersten."}
{"text": "Wir Herman von gottes gnaden abt des gotzhus ze sant Gallen kunden vnd veriehen offenlich an disem brief allen, die in sehent lesent oder horent lesen, das fur vns kament die nachgenemten erber lut, die vnser vnd vnsers gotzhus ze sant Gallen reht aigen sint, Wernher von Vrsibach von Reiden vnd Vlrich sin bruder vnd Hainrich Zoppfenberg, vnd gabent frilich willeklich vnd vmbetwungellich vnd mit bedahtem mut an vnser hant vf du nachgenemten iru guter, du ir reht aigen warent, vnd sint daz du guter, du schuppuss ze Reiden gelegen, der zwen tail des vorgenemten Wernhers vnd der drittail des obgenemten Vlrichs reht aigen was, mit allen rechten akkern vnd hofstetten, so darzu vnd darin gehorent, vnd ainen drittail der schuppuss ze Langenow gelegen, der des vorgenemten Wernhers was, vnd die hofstat, da der selb Wernher uff sitzzet ze Reiden, vnd die matt im Sumph, die selb hofstat vnd matt sunderlich des egenemten Wernhers reht aigen warent, vnd die schuppuss ze Reid gelegen, die Hainrichs Zoppfenbergs reht aigen was, die man och nemmet Zoppfenbergs schuppuss, mit allen rehten, so darzu vnd darin gehorent. Vnd batent vns ernstlichen, daz wir ir ielichem sunderlich die vorgeschriben schuppussan hofstett vnd mattan, so uil als ieliche an vnser hant uf geben hatt, als vorgeschriben stat, widerlihen ze ainem rechten erblehen vnd in dem rehten, daz der vorgenemt Wernher vnd alle sin erben von sinem tail der vorgeschriben schuppussan hofstet vnd mattan zehen phenning nuwer Prisger vnd Vlrich sin bruder vnd alle sin erben och von sinem tail der vorgenemten schuppuss sehs phenning nuwer Prisger vnd Hainrich Zoppfenberg vnd alle sin erben och von siner schuppuss ain schilling phenning nuwer Prisger vnserm gotzhus vnd in vnsers gotzhus hof ze Kollikon hinnenhin allerjarlich ze sant Gallen tag ze zins geben vnd weran sullent. Do erhorten wir ir ernstlich bett vnd luhen vnd lihent mit disem brief den vorgenemten Wernhern vnd Vlrich von Vrsibach vnd Hainrich Zopphenberg vnd allen iren erben die vorgeschriben schuppussan hofstett vnd mattan mit allen rehten, so darzu vnd darin gehorent, ielichem als vil, als er an vnser hant uf geben hatt, als vorbeschaiden ist, ze ainem rehten staten vnd ewigen erblehen vnd vmb den zins, als vorgeschriben stat. Vnd ist dis alles beschehen mit worten vnd mit werken, so darzu gehorten vnd notdurftig warent von reht vnd von gewonhait. Vnd ze ainem waren vrchund vnd gantzer sicherhait aller der vorgeschriben dinge so haben wir abt Herman da vorgenemt vnser insigel gehenkt an disen brief. Der geben wart ze sant Gallen in der stat an der nahsten mitwuchen vor sant Georien tag in dem jar, do man zalt von gottes geburt druzehen hundert jar, funfzig jar vnd darnach in dem sibenden jar."}
{"text": "Ich vlrich von wienn vnd vroe Margaret mein hovsvrowe tuen chunt vnd veriehen allen den, di disen brief horent lesen, di nu lewent oder hernach chunftig sint, daz ich vlrich von wienn vnd vroe Margaret mein hovsvroe mit vnserm guetliehen willen vnd mit verdachtem muet dem erbern chloster ze Lambach verchaufet hawen ze rechtem purchreht den weingarten an dem wartberge, der da ist genant Scheib, also, daz daz egenant chloster Lamberch heren Berthelme ze chrems sol dienen ze rechtem purchreht alle iar fumfzehen phenning wiener munz an sand Michels tag. vnd daz daz egenant chloster Lambach sicher sei fuer chlag vnd fuer alle ansprach des egenanten weingarten, des givv ich mich vorgenanter vlrich von wienne mit den erbern leuten heren Piligreim datz Chrems vnd heren Berthelme datz Chrems ze einem rechten seherm dem erbern eganantem chloster Lambach vber den egananten weingarten, als des lands recht ist ze osterreich, vnd daz di red vnd daz gelub stet vnd vnzeprochen beleib, des giw ich egenanter vlrich von wienne meinen brief versigelt mit meinem insigel dem egenanten Closter Lambach zu einer vrchund vnd zu einer pezzern sicherhait diser sach. der brief ist gegewen ze wienne, do von Christes geburt waren ergangen tausent iar, drehundert iar, do nach in dem zehenten iar an sand Pangrezen tag."}
{"text": "In dem namin diz vattirs vnd sunis vnd dis heiligin geistis. Suln alle die wissin, die disin brief an sehint, daz her Rvdolf von Rorschach von sinis vattirs gvte Egilolue sinin brvdere gap din vierdinteil des gvtis, des er imme zirehte teilin solte. Vnd sint daz div gvt, div hic nach gischribin stant, div Egilolue sint wordin zi rehtim teile nach ir beidir frivnde rat vnd ouch nach der livte sage, die vmb ir beidir teil gisworn hattin. Daz ist der hof zi Tivfinbach, livte vnd gvt mit allime rechte, daz ist vier phunt phenninge von der altun vogitstivre in dem houe zi Rorschahc. Vnd sol man ouch wissin, daz her Rvdolf Egilolue sinem brvdere ouch gab drizic mark vur din vierdinteil sinre burc zi Rorschach, alse si ouch in an kam von sinen brudiren zi rechtime teile, vnd gab imme och zwenzik mark vur eine huobe, die er imme ouch solte han gigebin zi rechtim teile. Da bi sol man ouch wissin, daz der selbe Egilolf sich het vurzigin mvtwillecliche teilis widir sinem brvdir her Rudoluen an Jacobe hern Rvdoluis amman, an Diethelme von Golda, an Cvnrate Liupman, an Rvdolue dime Hamere vnd an den hagistolzen zi Rorschach, mit wibin vnd mit kindin, die hie ginemit sint, also daz her Rvdolf die selbin sol Egilolue widerlegin, als in her Cvnrat von Ramiswac heizit vnd dir Schenke von Landegke. Vnd sol man wissin, daz her Rvdolf ist gischeidin uon Egilolue sinem bruodere mit rechteme teile an liuten vnd an gvte, wan alleine vmbe die edilin livte, die ir vattir warin, vnd umb die manlehin, die man uon ir vattir hatte, vnd ane die hagistolze, die hie niht vzginomin sint. Diz gischach vor dim appite Berhtolde zi geginwirtiv hern Heinrich von Valkinstein, hern Rvdolue uon Guttingin, hern Heinrich uon Griezinberc, hern Arnolde uon Bivrgelon, hern Heinriche uon Rauinsburc, hern Egilolue von Rosinberc vnd hern Egilolue von Rosinburc, hern Cvnrat von Ramiswak, hern Heinriche dim Schenkin, hern Wilhelme von Steina, hern Goeswine von Emiz, hern Cvnrat von Griminstein, dim marschalke uon Valkinstein, hern Bertholde von Annewiler, hern Hermanne von Grvninstein, zwein von Edankiswiler, hern Egilolue von Palus, hern Heinriche von Tunretun, hern Huge von Eschinze, hern Rvdolue von Rinegke, hern Wezzil Snoede, hern Hartmanne von Nidirndorf. Dise sint des gizivge, daz diz gischach, vnd sahinz vnd hortins. Darzv ist disiv gischiht bistetet mit appit Bertholdis brieue vnd mit sineme ingisigele."}
{"text": "ICH swester Elzpet die graeffin von Maydburch zu den zeiten priolin ze Minnpach vnd der conuentt daselbs wier vergechen vnd tun chunt offenleich mit dem prief allen den di jn sechent oder horent lesen, daz der erwierdig geystleich herre abpt Erhart vnd der conuentt dez gotzhaus ze Gaesten recht vnd redleich von vns habent abgechaufft newn schilling phening geltz die si vns vnd vnserm gotzhaus alle jar habent gedient an dem osterabent von einem weingarten, haizst die Schaeppflinn vnd gelegen ist in der Chrems do man vns auch alle jar von geyt ze purchrecht dreizzk phening an sand Mychels tag, vmb funftzechen phunt wienner phening der wier gar vnd gantz verricht vnd gewert sein also beschaidenleich, daz wier vnd all vnser nachchomen dez gotzhaus ze Minnpach hintz den vorgenanten herren vnd hintz allen iren nachchomen dez gotzhaus ze Gaesten vmb diselben newn schilling geltz furbaz dhain vordrung noch dhayn ansprach mit dhainem vrchund noch mit dhainem prief noch mit rechtew nimermer gehaben schullen. Vnd darvmb geben wier jn vnd irem gotzhaus den offen prief zu einem warn vrchund vnd getzeug der sach versigelten jch vorgenantew swester Elzspet mit meim vnd mit dez connuentts anhangunden jnsigeln. Geben nach Christas gepurd drewtzechen hundert jar darnach in dem aecht vnd funffzkisten jar an sand Mathyas tag dez heiligen zwelifpoten."}
{"text": "Allen den, die disen brief an sehent oder horent lesen, kund ich Vlr. Crieg vogt vnd wir der rat der stette ze Raprechtzswile, das vur vns kam swester Margareta Schubingerin mit Rudolf Tannegger ir erkornem vogt, der ir do ze mal mit vrtail ze ainem erkornen vogt geben wart, vnd vertigot vnd gab mit des selben vogtes hant ain mut kernen geltes ab dem hus, dz ze Raprechtzswile gelegen ist vor dem spital, dz man nemmet der Schubingerinun hus, den des selben spitals pfleger vnd die husbruder nach der vorg swester Margar. tode jarlich an sant Symons vnd Judas abent geben sullent den vrowan von Wurmspach uber ir tische, vnd sont ir vnd ir fordern jartzit dar vmb iemerme vf den selben tag erlich began vnd got eweclich vur su bitten. War och, das die pfleger vnd die husbruder des vorg spitals dz egenant hus lidgon oder verkoffen welten, so mugent su den selben mut kernen geltes legen vf ain ander ligentz gut, da sin die vrowen von Wurmspach sicher sient an manglichs widerrede vnd irrung. Vnd won dis vor vns mit des vorg vogtes hant beschehen ist vnd als mit vrtail von vns vnd andren erberen luten, die hiervmb gefragot wurdent, vf den aide ertailt wart, dz es nu vnd hie nach craft vnd macht hett vnd wol haben mocht, so han ich der vorg Vlr. Crieg vogt min ynsigel vnd wir der rat ze Raprechtzswile vnser statt ynsigel durh der vorg erberen luten beder tail ernstlicher bett willen an disen brief offenlich gehenket. Der geben wart an dem nachsten dunrstag vor sant Nycolaus tag, do man zalte von gotes geburt drutzehenhundert jar vnd dar nach in dem funftzigosten jare."}
{"text": "Ich Ernreich der Hesinger und ich Elspet sein hausfraue und alle unser erben wir verjechen und tuen chund offenleich an disem brief alle den di in sehent oder horent lesen, di nu sint oder her nachchunftig werdent, daz wir mit wol verdachtem muet und mit zeitigem rat unser pesten freunt und erben, zu den zeiten du wir ez wol getuen machten, verchaufet haben unsers rechten aigens ain hof, der gelegen ist ze Renhartsdorf pei der Piela mit alleu deu und wier in gehabt haben ze veld oder ze dorf waid wismad, versuecht oder unversuecht, gestift oder ungestift, swie daz genant ist dem erbern checht Symon dem Neunwalder und fraun Chuntzen seiner hausfrauen und ier paider erben umb hundert phunt und umb vier und zwain zeget phunt phenning wienner munz, der wir gar und genzleich gewert sein. Und schol der selb Symon mit sampt seiner hausfraun fraun Chuntzen und ier paider erben den vorgenanten hof furbaz schol haben mit allem recht und nutz als wier in her gehabt haben in rechter aigens gewer und alle irn frum da mit ze schaffen verchaufen versetzen geben wem si wellen an alleu irrung. Wir setzen uns auch ich vorgenanter Ernreich der Hesinger und Elspet sein hausfraue und unser paider erben dem egenantem Symon und seiner hausfrauen frauen Chunczen und ier paider erben uber den egenanten hof mit recht ze scherm und gewern fur alle ansprach, als aigens recht ist ze scherm in dem land ze Osterreich. Und ob dem egenanten Symon und frauen Chunczen seiner hausfrauen mit recht chain chrieg dar auf gieng mit chlag oder mit anderm chrieg, wie der genant sei, den schulle wier in ablegen an alleu wider red, und schullen si daz haben auf uns und auf alleu dem guet daz wir haben in dem land ze Osterreich, wier sein lebentig oder toed. Und daz daz stet und unzebrochen peleibe, so geb wir dem vorgenantem Symon und seiner hausfrawen fraun Chuntzen und ier paider erben disen brief zu ainer bestetigung diser sache versigelten mit meinem insigel und mit meins swehers Hainreichs des Neunhofer insigel, der sich mitsampt uns setzet uber den egenantem hof zu rechtem scherm und gewern mit urchund seines insigels, und mit Otten des Poenlein und Waiecharts des Eybenstainer meiner sweger insigeln und mit meines oehaims Stephans des Vtendorfer insigel, di wier dar umb gepeten haben, di auch der sach gezeug sind mit iern insigeln. Der brief ist geben nach Christburd uber tausent jar dreuhundert jar in dem zwai und vierzigisten jar, an sant Veits tag."}
{"text": "In deme namin dis vatirs vnde dis sunis vnde dis hailigen gaistis. Ich Rudolf dir ritter von Rorschach tvn kunt vnde vir gihe offinlichen mit dierre hantveste allen den livten, die von disime hivtigen tage si iemer mer gesehent odir gehorint lesin, daz ich durch got Iesum Cristum von himilriche swestir Mahtilte dir priolinne von Ranwiller vnde swestir Gvtun dir suppriorinne von Raine dir swestiren an dim Brule ze sante Gallen vnde dar nach dim conuente vnde dir saemenunge allirsamint an dim Brvle ze sante Gallen han gegebin von der vndir wisunge des hailigen gaistis wr mich vnde mine erbin allesamint mit gvtime willen Ebirharten din Merboten von Lanchwattvn, der min waz, mit allime rehte vnde alse ich in han braht vnz an disen hivtigen tach. Vnde virzihe mich dar vbir mit dierre hantvesten vnde mit disime brive wr mich vnde wr alle mine erbin von hivtte disime tage iemir mer allir der anesprache vnde alliz des rehtes, so ich iemir gewinnen mohte an dem selbin Ebirharte an gaistlichime odir an weltlichime gerihte. Unde daz die vorgenanden swesteran vnde iro conuent sich dierre gotlichen gabe vriliche vnde ledechlichen vrowen iemir mer, so gib inen dise hantveste ze ainime statten vrkunde besigilt mit minem ysigile ze ainir vestenunge alliz des, so an dierre hantveste gescriben stat. Dis beschach ze sante in dis grauen Willehelmis hus von Montfort, do nach vnsirs herren geburte waeren tusinch vnde zwai hundirt jar vnde sehs vnde sibinzich jare in deme sehsten iare, an deme naehisten maentage nach vzgantir ostirwchen, ze geginwrte mins herren grauen Willehelmis von Montfort, dis hern Cvnratis dis briestirs von dir schvle, Hainriches dis kilichherren von Rivti, dis hern Hainriches vnde dis hern Burch. der rittere vnde gebrudir von Wartinse, Cvnratis von Raine vnde andirre erbaerre livte phaffon vnde layen."}
{"text": "Ich Jacob der weber vnd ich geisel sein hausvrowe vnd all vnser erben, wir veriehen vnd tvn chunt allen di disen prief lesent oder horent lesen, di nu sint vnd hernach chunftig werdent, daz wir mit gesampter hant vnd mit wol verdachtem mut ze der zeit, da wir iz wol tvn mochten, vnd auch mit Thomans, Dyetleins, Chvnratz meiner hausvrowen prueder vnd mit gunst aller vreunt verchoufft haben den erberen geistlichen vrowen vron Anne zr den zeiten Aptessinne daca sant Bernhart vnd der sampnvng all des selben chlosterz ayn phunt phenning geltz ze rechtem purchtrecht auf anderthalb ievch weingarten vnd anderhalb ieuchart akchers, di da ligent an dem Chuestain, von den man dient alle iar den vorgenanten vrowen sechs phenning an sant Michels tag zv rechtem gruntrecht vmb nevn phunt wienner phenning, der wir gancz vnd gar gewert sein, fvrbaz allen ieren frvm da mit schaffen, mit verchovffen, oder mit verseczen, alz ez in aller pest fvegleich sei. Wir schullen auch oder swer den weingarten vnd den akcher inne hat, daz ee genant phunt phenning geltz ze zwain tagen in iern hof dacz Leubs raychen halb auf sant Jorgen tag vnd halbs auf sant Cholmans tag. Taet wir des nicht, so schul fvrbaz wandel dar auf gevallen, alz purchrechts recht ist vnd gewanheit in dem land ze Oesterreich. Vnd wand wir nicht aygens insigel haben, gew wir in ze ainer pezzer sicherheit der vorgenanten sach disen prief versigelten mit dez erbern herren insigel hern Laurenczen ze den zeiten pharrer dacz Leubs vnd mit fridreichs dez waser ze den zeiten richter dacz Leubs di wir dar vmb gepeten haben, daz si diser sach gezeug sein mit ieren insigeln. Dicz dinch ist geschehen vnd der prief ist geben an sant Mertein tag, da man zalt von Christes gepurd dreuczehen hundert Jar vnd in dem sechs vnd vierczigistem Jar."}
{"text": "Ich Niclas der Esel von Pochvlies tun chunt allen den, die disen brief lesent oder horent lesen, die nu lebent vndt auh di her nah chunftig sint, daz ich ein ansprach han gehabet hintz dem Apt vnde der Samnunge ze dem heiligen crevz vm ein holtz, daz gehaizzen ist, an dem Hohe ekke, daz min vodern daz selbe holtz dem vor genanten apt vnde der Samnunge ze dem heiligen crevz verchouft hieten an min wizzen vnde an minen Willen; wan aver ich vnd mine vodern gueter levt gebet vnde Fuederunge hintz got wol bedurffen, so verceich ich mich mit verdahtem muet vnde mit ceitigem rat lauterlich durch got an disem brief der selben ansprach, vnde auh alles des rehtes, des ich vnd mine gerben haben gehabet hintz dem vor genanten apt vnd der Samnunge ze dem heiligen crevzze vm daz vorgenante holtz an dem hohekke; vnd gelobe auh an diesem brief, demselben apt vnd der Samnunge ze dem heiligen crevz daz vorgenant holtz ze schermen vur alle ansprach miner bruder. Vnde darvm, daz dise shahe vnuerwandelt vnde vnzebrohen immer ewicleih beleibe, so bestettig ichs vnde vestens mit disem brief, den ich versigelt vnde gevesten han mit minem insigel vnde mit den gezevgen di hernah geschriben stent. Datz ist her Vlrich von Wolfgersdorf der lantrichter, her alber der Stuhs von trautmansdorf. her Otte der tuers von Rauhenekke. her Otte vnd sein bruder her Rapot von Wildekke, her Weichart von arnstain. her Rapot von arnstein, her Albrech der Vovsel von Alecht, her Dietreich von Wildekke her Rudolf der Span von Gadem vnd anderer vrumer leut genuech, den dise sahhe wol chunt ist. Diser brief ist gegeben do von cristes geburt waren tausent iar drev hundert iar vnd ain iar, an sande Gregori tach des heiligen Pabst."}
{"text": "Ich Ott von Totzenpach vnd Philipp mein Brueder wir veriehen an disem brief, das wir mit wol bedachtem mut vnd mit aller vnnser Erben guetlichem willen dem Abbt vnd der Samnung zu Pawngartennberg haben aufgegeben Alles das recht, das wir haben gehabt an dem gut auf der haid in dem Vorst. Vnd darumb haben vns di vor genannten herren gegeben zwai phund Wiener phenning vnd sein auch wir desselben guts derselben Samnung gwer nach lannds Recht. Vnd zu ainem waren vrchund diser Sach Geb wir demselben Gotshaws disen brief Bestetiget vnd versigelt mit vnnser baider Inusigel. Des sind gezewg her hainreich der Lonstarffer, her Ott von smidbach, Bernhurt vnd hainreich die Jesnitzer, Albrecht der Vihdorffer, Rueger, Karl vnd Hainreich die weichsl pechen vnd darzu manig pidwerman. Der brief ist gegeben, do von Crists geburd erganngen waren drewtzehen hundert Jar, dar nach jn dem zwaintzigisten Jar des Suntags an Aller mann Vaschanng."}
{"text": "ICH Ann von Grueb hern Symonns witib des Fenken seligs und ich Agnes sein tachter wier verjehen, umb den hof gelegen dacz Streblicz in sand Vallteins pfarr da Chunrat auffsiczt, der jerleich dient syben schilling pfening an sand Jorgen tag und ain pfunt pfening an unsrer vrown tag zu der dienst zeit der unser vreys ledigs aygen ist und unser gechaufftz guet, daz wier den selben hof mit allen den rechten und nuczen so darzue gehort von allter wie so daz genant ist haben gegeben zu dem gotshaus ze Garsten den erbern geistlichen convent pruedern daselbs, und haben daz getan durich Got und durich des egenanten unsers lieben wierts und vater hern Symons des Fenkken dem Got genad sel und durich unsrer und aller gelaubigen sel hail willen, also er daz selber hat geschafft mit seinem geschefftprief an seinen lezsten zeiten daz man sein selgeret mern schull und an seinem jartag ain mess singen von gotsleichnam und ain selmess und darzu zwo mess sprechen, und schol der guzster jerleich an seinem jartag zwelif cherczen darzue leihen und pei der par aufstekchen, und darumb schol im gevallen besunder der guzstrey ze fuedrung von dem obgenanten gelt drey schilling pfening. dis pfening schullen den conventpruedern gemain daselbes ze pezzerung irr pfruent beleiben. Daruber zu ainem urchund der worhait geben wier ich obgenanteu Ann und ich egenante Agnes ier tochter den prief bestatt mit des erbern ritter hern Michels des Utendorffer anhangunden insigel, dem der vorgenant unser lieber wiert und vater her Symon der Fenkk seliger alz sein geschefft hat mit seinem geschefftprief hincz seinen trewn an seinem ende empfolhen. Des sind zeug durich unsrer vleizzigen gepet in an schaden di erbern unser freunt Lorencz der Plesser Goetfrid der Sinczenperger und Perchtolt an dem Aygen mit iren anhangunden insigeln. Der prief ist geben nach Christes gepurd uber drewczehenhundert jar darnach in dem vier und sybenezkisten jar an sand Veyts tag."}
{"text": "Ich Heinrich von Volchenstorf vnd Chvnrat mein brvder tvn chvnt allen den, di sint vnd di nah vns chvmftig sint, daz wir mit verdahtem mvt vnd mit gvtlichen willen aller vnserr gerwen haben gegeben avf sant Agapten allter hintz Chremsmvnster Vlriches chind von Aich, Heinrichen, Friderihen, Vlrihen, Raeichern, Saeifriden, Gedravten, Agnesen, Offmaien, Alhaiten vnd alle ir afterchvmft et cetera. Diser wandelvng sint getzivg her Eberhart vnd her Heinrich von Walse, her Gvndaker von Storhenberch, her Gotfrid von Trvchsen Et cetera. Der brief ist gegeben, da von Christes gebvrd waren Tavsent vnd tzwaihvndert vnd naevn vnd Nevntzig Jar an dem andern tag nah sant Andres tag."}
{"text": "Wir Herman von gottes vnd des stuls gnaden ze Rome bestater abt des gotzhus ze sante Gallen tun kunt vnd veriehen offenlich an disem brieue fur vns vnd fur alle vnser nahkomen allen, die in ansehent, lesent oder horent lesen, das wir vnd der erwirdig herre von gottes gnaden abt Dyethelm des gotzhus ze sant Johans in Turtal mit guter vorbetrahtunge dur vnser gotzhuser nutzes willen aines rehten wehsels mit anander vber ain komen sint, das wir im vnd sinem gotzhus den beschaiden kneht Berschin den Huber von Stetten, der vnser vnd vnsers gotzhus reht aigen was, geben haben vnd geben mit disem brieue in rehtes wehsels namen vmb Dyetzin den Sigristen von Stetten, der sin vnd sines gotzhus ze sant Johans reht aigen was. Wir haben vns ouch entzigen vnd entzihen vns mit disem brieue fur vns vnd fur alle vnser nahkomen aller reht vnd aller ansprach, die wir haben mohtin zu dem selben Berschin dem Hub er von aigenschaft wegen, an gaistlichem vnd an weltlichem geriht vnd ouch an geriht. Vnd ze ainem waren vrkunde vnd ze ainer statun sicherhait des vorgenemten wehsels, das der eweklich stat belibe, so henken wir vnser insigel an disen brief. Der geben wart ze Wil in vnser stat, do man zalt von gottes geburt druzehenhundert jar, darnah in dem ahtvnddrissegosten jar, an sant Johans abent des Toffers."}
{"text": "Ich Jacob der Olar mein hausfraw und all unser erben und nachomen wir verjehen offenbar mit dem brief allen lawten, daz der erber Weyngos von Reychersperg sein hausfraw und all ir erben habent alleu jar jarleich segs schilling wienner pfenning ewigs geltz und alleu jar ze weynachten ein weysat daz zwelff wienner wol wert sey auf unserm haus und grunt daz gelegen ist datz Obernperg zwischen Andres dez Waysen haus und Gorgen dems Schalchaimer alzo mit der beschaiden, daz man in di obverschriben segs schilling pfenning ewigs geltz sol dienen und raychen alleu jar alzo hoff zyns und auch der hoff march recht ist an alleu wider red vor allem hoff zyns vor aus, und daz obverschriben weysat ze den weynacht, ez sey gepawt oder ungepaut. war aber ob in daz von uns oder unsern erben versezzen wurd, so habent si gewalt dar umb zue ze speren alzo der hofmarch recht ist. war aber ob daz haus ab verprunn oder oed lag daz Got nicht engeb und daz in ir obverschribenar ewiger gelt ze den tagen alzo der hoffmarch recht ist nicht geviel ze sampt dem weysat und daz wir den grunt nicht paun wolten oder mochten, so habent si gewalt sich dez gruntz ze underwinden und da mit ze varn alzo der hoffmarch recht ist, und sol si da niemant inn engen noch irren weder mit recht noch an recht geistleichem noch werltleichem in dhainer weis. Auch mugen wir allen unsern frum da mit schaffen oder tun mit versetzzen oder mit verchauffen wie uns verlust, unverzigen iers obverschriben ewigen geltz und auch dez weysatz. und daz in und uns und wer den brief mit irem willen inn hat und den fur pringt daz furbas ewichleich stat und unzerbrochen beleib, geb wir in den offen brief mit dez erbern vesten ritter hern Thomans dez Appfeltalar ze den zeiten pflegern ze Obernperg und mit Fridreichs dez Reuter ze den zeiten richter da selbs anhangunden insigeln besigelt di die durch unser fleizzigen pet willen an den brief gehangen habent der herschafft und in an allen schaden, dar under wir uns und unser erben und all unser nachomen ewichleich verpinten mit unsern treun, alz daz stat ze haben daz oben geschriben stet. Daz ist geschehen in ehafftem tayding in offner schrann vor allen purgarn nach Christi gepurd dreutzehen hundert jar dar nach in dem sybentzgistem jar."}
{"text": "Allen den, die disen brief ansechent oder horent lesen, kunde ich Johans von Langenhart vogt ze Raprehschwil von des guotlis wegen, dz heiset Batzenbergs schuposs, dz ze Vegschwil gelegen ist vnd von mir lechen ist vnd manlechen ist, dz selbe gutli hatte ich gelichen nach lechens recht Heini Peter ab Guntersperg, dz selbe gutli hat der selbe Heini Peter verkoffet vnd ze koffen gegeben den erberren knechten Ruedgern vnd Burkart Sigristen gebrudern von Vegschwil vnd allen iren erben mit akkern mit wisen mit weg mit steg mit wasser runsen mit flussen mit grunt mit grad mit wunn mit weide vnd mit allem dem rechte, so dar zu gehorde, vmb achtzechen lb. pfenning Zuricher guter vnd geber, dero er von in gantzlich gewert ist vnd in sinen elichen nutz gekert hat, vnd hat der selbe Heini Peter dz selbe guetli mir dem obgenanten Johans von Langenhart vff geben an min hand vnd hat mich da mit gebetten, dz ich dz egenant guetli liehe den obgenanten Ruegern vnd Burkart Sigristen, vnd des han ich angesechen sin ernsthaft bete vnd han es von im vff genomen vnd han es vorgenanten Ruedgern vnd Burkartten geliehen nach lechens recht vnd lieh in es mit disem brief in allem dem recht vnd in aller der wise, als ich es dem vorbenempten Heini Peter geliehen hatt, mir vnd minen erben an miner manschaft vnschedlich. Vnd des ze offenem vrkund so han ich der obgenant Johans von Langenhart min eigen insigel gehenket ze merer sicherheit an disen brief, der geben wart des jares, do man zalt von gottes gebut druzechen hundert jar, dar nach in dem sibenzigosten jar, an dem zinstag in der oster wuchen. Ich och der obgenant Heini Peter vergiche einer warheit alles, so hie vor von mir geschriben stat, vnd won ich eigens insigels nit enhan, so binde ich mich vnd alle min erben vnder des obgenanten Johans von Langenhart mines herren insigel."}
{"text": "Allen den, die disen brief ansehent lesent oder horent lesen, kund ich Wernher Furer von Gumaswille vnd vergich offenlich an disem brief fur mich vnd fur alle min erben, daz ich von den fromen beschaidnen Bartholome Blarrer, Johansen Blarrer vnd Vlrichen Kochler pflegern des spitals des hayligen gaistes ze sant Gallen enpfangen han den hof gelegen ze Gumaswille, der ainhalb stozzet an Turrenmuli, mit hus mit hof mit akkern mit wisen mit allen rehten nutzen vnd gewonhaiten vnd mit aller zugehord ze ainem staten erblehen mit semlicher beschaidenhait vnd in dem rehten, daz ich vnd min erben, ob ich enwar, den vorgenanten pflegern vnd iren nachkomen an des vorbenemten spitals stat vnd ze sinen handen jarklich ie ze sant Martis tag davon ane allen iren vnd des spitals schaden rihten weron vnd geben sullent ain malter vesan gutes vngeuarliches kornes, so denn vff dem selben hof wirt vnd wachset, ane geuerde, vnd funf schilling pfening guter Costentzer muns vnd nit me sol ich noch min erben davon geben noch gebunden sin ze geben ane geuerde, sunderlich mit den gedingen vnd rehten, das ich vnd alle min erben, in dero hant der vorgenant hof iemer kunt, den selben hof ze Gumaswille mit aller zugehord in guten eren haben sullent mit zimberren mit misten mit buwenn vnd mit allen andren sachen, die darzu gehorrent vnd notdurftig sint, ane geuerde, ane allen des obgenanten spitals schaden. Woltint och ich ald min erben, ob ich enwar, den vorgeschribenen hof dehainost niht buwen noch darvff sesshaft sin, so sullent vnd mugent ich oder min erben, ob ich enwar, den obgenanten hof mit aller zugehord besetzzen nach der vorbenemten pfleger ald iro nachkomen, ob su enwarint, rat willen vnd wissent vnd nit anders, doch dem vorgeschribenen spital denoht an sinem zinse gantzlich vnschadlich. Beschach och, das dehain min kint, daz ich ietzo han ald das mir noch wirt, wiboti oder mannoti vss der gnossami, da sie inne sint vnd gehorrent, das selb kint, das also vberuarn het, sol och gar vnd gantzlich von allen den rehten sin, so dann das selb kint zu dem vorbenemten hof hat, ane geuerde, als och mit bedingoten worten vsgenomenlich bedingot vnd berett ist. Woltint och ich ald min erben, ob ich enwar, dehainost vnsri reht, so wir an dem vorgeschribenen hof habint, verkoffen, wenn dann das beschach, so sullent wir su des ersten den vorgenanten pflegern vnd iren nachkomen vnd dem obgenanten spital vail bieten vnd vor manglichem ze koffen geben, ob su koffen wend, woltint aber su noch ir nachkomen nit koffen, so sol vnd mag ich vnd min erben, ob ich enwar, die vorgeschribenen reht, die wir an dem obgenanten hof habint, vail bieten vnd ze koffenn geben, wem wir wellent, doch dem obgenanten spital an sinem zinse vnd an andren sinen rehten gantzlich vnschadlich. Vnd des ze vrkund der warhait so han ich Wernher Furer da vorgenant erbetten den fromen beschaiden Vlrich Rudger burger ze sant Gallen, daz er sin insigel fur mich vnd min erben offenlich gehenkt hat an disen brief, won ich aigens insigels nit enhat. Ich Vlrich Rudger da vorgenant vergich, das ich min insigel von bett wegen des vorbenemten Wernher des Furers gehenkt han an disen brief mir vnd minen erben vnuergriffenlich vnd vnschadlich. Der geben ist ze sant Gallen in der stat an dem nahsten zinstag vor sant Gregorien tag in dem iar, do man zalt von Cristus geburt drutzehenhundert iar, sibentzig iar vnd darnach in dem ahtoden jare."}
{"text": "Ich Hainreich von Volchenstorf vergich vnd tvn ze wizzen allen den, die disen prief ansehent oder horent lesen, die nv lebent vnd her nach chvnftig sint, daz ich mit verdachtem mut vnd mit meins Pruder hern Seijbotz gutem willen vnd gunst verchauft vnd ze chauffen gegeben han ze der zeit, do ich ez wol getvn mocht vnd an allen chind waz, den Ersamen Herren hern Wernhern Probst ze den zeiten vnd der Samnung des Gotshaus datz sant Florian vmb Sibentzich pfunt Wienner pfenning, der ich gentzleich gewert pin, meinen Hof, der da haizzet der Arnoltz hof in der pfarr ze Hofchirchen mit alle dem nutz, der da zv gehort, besucht vnd vnbesucht mit Holtz, mit Wayd, mit Wismad vnd swie ez genant ist, der mir ledich warden ist von Chvnraden des Waltpoten Tod, der in allain von mir ze lehen het, vnd mein vreies aygen ist, vnd han in den gegeben ledichleieh vnd vreileich mit allem dem recht vnd ich in gehabt han, Ewichleich vnd vreileich ze besitzen, verchauffen, versetzen vnd allen ir frum da mit ze schaffen. Vnd verzeich mich sein gentzleich also, daz ich vnd alle mein Erben ansprach dar auf nimmermer gehaben schullen, vnd setz mich dar vber dem vorgenanten Probst vnd der Samnung des vor genanten Gotshavs ze scherm vnd ze gewern fur alle ansprach, als aygens recht ist in dem land ze Osterreich vnd ob der Ens, vnd besvnder meinen Hof, der da haizzet Teinprunn mit alle dem vnd dar zv gehort vnd auch mein vreis aigen ist vnd vnuerchumert ze rechter ebentiwr fur den vorgenanten hof also, ob si von ansprach oder von recht dar an icht schaden nemen, daz si daz gentzleich haben schullen auf dem selben meinem hof. Daz diser Chauf vnd ditz gelub, als vor beschaiden ist, von mir vnd meinen Erben stet ewichleich vnd vnuerchert beleib, dar vber gib ich den vorgenanten Herren vnd dem Gotshaus disen prief ze vrchund, beuestent vnd bestetigt mit meinen jnsigel. Ich Seybot von Volchenstorf vergich auch vnd offen an disem prief, daz ich an dem vorgenanten Hof, der der Arnoltz Hof haizzet, aller recht ains nicht han vnd mir mein tail an anderm gut da wider von meinen pruder Hainreichen gentzleich warden ist. Vnd gib dar vber ze Vrchund mein jnsigel an disen prief. Dar zv han ich gepeten meinen Vetern hern Albern von Volchenstorf vnd hern Eberharten von Walsse ir Vogt, ze den zeiten Lantrichter ob der Ens, daz die ir jnsigel ze gezevg dar an gehangen habent. Dirre sache sint gezevg her Jans von Chappell, her Vlreich von Grunnburch, her Hertneit von Trawn, her Gvndacher vnd her Perchtolt von Losenstein, Ruger vnd Gvndacher von Storchenberch Vnd ander Erber laut genug. Der prief ist gegelten nach Gotes geburt vber Dreutzehenhvndert jar, dar nach in dem Sechs vnd zwaintzkisten jar, an sant Nyclas tag."}
{"text": "Wir Geori von gottes ordnung abt des gotzhus ze sant Gallen embieten vnsern getruwen dem schulthaissen vnd den burgern gemainlich ze Wil vnsern grus vnd alles gut. Wir gebieten vnd haissen vch, das ir herr Herman von Landenberg von Griffense vnd herr Hugen von Landenberg swerent gehorsam ze sinne an vnser vnd vnsers gotzhus stat mit allen rehten vnd gewonhaitten vnd nutzzen, die hinnan hin geuallent, vntz an den vs spruch vnsers herren von Ostenrich, won su vch och swerren sont, vweru reht vnd vwer gut gewonhait ze behalten vnd dabi lazzen ze bliben, als wir vnd ander abt vnd pfleger vntz har haben getan vnd sitt vnd gewonlich gewesen ist, wem es denne geuallet, vns oder dem probst, das su es dem in antwurten, als es mit tedingen zwuschent vns vnd Chun von Stoffeln dem probst her komen vnd berett ist. Vnd des vnd hieruber ze ainer warhait aller diser vorgeschribener ding haben wir abt Geori da vorgenant vnser insigel offenlich gehenkt an disen brief. Der geben ist ze Schafhusen an dem nahsten sunnentag vor sant Verenen tag in dem jar, do man zalt von gottez geburt druzehenhundert jar, sibentzig jar, darnah in dem funften jar."}
{"text": "Ich Chunrat der Asenheimer vnd mein Hausfraw Margret vnd all vnser Erhen wir veriehen vnd tun chunt allen den, die disen brief sehent oder hornt lesen, daz wir mit wolbedachtem mut vnd mit gutleichem willen vnd mit gesarnpter hant vnd nach rat vnserr pesten freunt redleich vnd recht ze chauffen haben geben dem erbern Ritter herren Chunraten von Gotzeinsdorf, der ze den Zeiten Lantrichter waz ob der Ens, vnd seiner hausfrawen vrawn Elspeten vnd allen seinen Erben dreu Gut, daz ain datz Stainach vnd zwai in Raut, die vnser vreis aigen gewesen sind, vnd ligent in Neunchiricher pharr mit allen den nutzzen vnd darzu gehornt, ze holtzz vnd ze veld, besucht vnd unbesucht vmb viertzig phunt wienner, der wir gar vnd gantzleich gewert sein vnd wir schullen auch der selben Gut ze gantzer statigung ir gewer sein fur alle ansprach an aller der stat vnd in dez durft ist vnd also Landes recht ist, oder namen seu darvber dhainen schaden vnuerschaidenleich haben auf vns vnd auf alle deu vnd wir haben besucht vnd vnbesucht. Daz die red stat vnd vnzebrochen beleibe, darvber geben wir disen brief gesigilten mit vnsern Insigeln vnd mit dietreichs des zeller Insigel. der brief ist geben Nach Christes gepurd dreutzehen hundert iar, darnach in dem Sechs vnd dreizzigistem iar, an sand Juliane tag."}
{"text": "Wir Ludowig von gots genaden Romischer keyser ze allen ziten merer des richs veriehen offenlich an disem brief, daz wir den vesten mannen Liutolden vnd Chunr. brudern schenchen von Landegg vnsern lieben getrewen schuldich worden sein vmbe ir dinst, die si vns vnd dem riche getan habent, hundert march silbers. Vnd die selben hundert march silbers haben wir in geslagen auf den hof ze Scheftnawe, der gelegen ist in dem Turtal vnd der in vor phandes stat dreizzig march silbers von kunig Rudolfen vnserm aneherren vnd voruarn. Also daz si den vorgenanten hof vnd swaz darzu gehoret, besuht vnd vnbesuht, inne haben sullen vnd niezzen vnd ir erben, als lang vntz wir oder vnser nachomen an dem riche chunig oder keyser den selben hof vmb die hundert march vnd vmb die dreizzig march silbers, die er in vor stat, von den vorgenanten schenchen von Landegg vnd iren erben erledigen vnd erlosen. Vnd dar vber ze vrchunde geben wir in disen brief versigelten mit vnserm insigel. Der geben ist ze Ezzlingen an dem vreytag vor Magni, da man zalt von Kristus geburt driutzehenhundert iar, darnach in dem dritten vnd dreizzigstem iar, in dem niwentzehenden iar vnsers richs vnd in dem sechsten des keysertums."}
{"text": "Ich Chadolt von Ekchartsav vergich und tuen chunt allen den die disen prief lesent oder hoernt lesen, di nu lebent und hernach chunftich sint, daz ich mit meiner erben guetem willen unde gunst und mit gesampter hant, zu der zeit da ich es wol getuen mocht, gegeben han zu widerwechsel dem gotshaus dacz Sand Polten meins rechten aigens das ich gehabt hann zu Waltrestorf, ein hofstat, di dient dreissich phenninge, wider vierhalben und zwainzich phenninge, die di hofstat hat gedient, da di chirch nu auf gelegt ist; und gib im auch di vorgenanten hofstat also beschaidenleich das mein herr der probst von Sand Polten und auch der convent und alle sein nach chomenden mit der hofstat allen ieren frumen damit schaffen schullen, verchaufen, verseczen und geben swem si wellen an allen chrieg, als aigens recht ist und des landes recht in Osterreich. Und daruber durch pesser sicherhait gib ich in disen prief vur mich und vur mein erben zu einem urchund und zu ainem waren gezeug diser sache versigelt mit meinem insigel und mit hern Haugen insigel des pharrer von Dreschirchen. Dieser prief ist gegeben dacz Waltrestorf, da von Christes geburd warn ergangen dreuzehenhundert jarr darnach in dem funf und zwainzigistem jar, an unser vrowen tag zder schidunge."}
{"text": "Ich Johanns der Lerbuchler, Imm mein hawsfraw vnd auch Diemuet mein mueter vnd alle mein geswistergert vnd all vnser erben veriehen offenbar an dem brief allen den, die in sehent oder horent lesen, daz wir vnser hueb vnd die vogtey auf derselben hueb, die gelegen ist ze Schonnaw oben jn dem dorff, haben ze chauffen geben recht vnd redleich mit verdachtem muet vnd guten willen aller vnser erben dem erwirdigen herren herren Christan zw den zeiten abbt des gotshaws ze Mannse vnd vberal dem conuent daselben vmb vierczehen pfunt wienner pfenning vnd sechczk pfenning, der sy vns gar vnd ganczleich gericht vnd gewert habent, mit vogtey vnd allen nuczen, die sy darauf gehaben mugen, wesucht oder vnbesucht, ze dorff oder ze veld also, daz wir noch chayn vnser erben ewichleichen chayn ansprach nach der vor genanten hueb nymmer mer sullen gewinnen weder mit worten noch mit werchen Wir sullen auch derselben hueb ir gewer sein an aller stat, swo jn des not geschiecht, also des lantz recht ist. Ob wir dez nicht entaten, das schulten sy haben auf aller vnser hab. vnd daz daz dem vor genanten gotshaws ze Mannse vnd vberal dem conuent daselben also stat vnd vnzebrochen beleib, dar vber gib ich Johanns Lerbuchler in den brief versigelten mit meinem insigel vnd verpinden sy sich darvnder bey iren trewen, alles das stat ze wehalten, das an dem brief verschriben ist. Daz ist geschehen, do man zalt von Christi gepurd drewczehen hunder jar vnd ja dem newn vnd vierczkistem jar des eritags ze Ostern."}
{"text": "Ich Wernhart der Tosche vnd ich Traut sein hausvrowe, Wir veriehen vnd tun chvnt allen den, die diesen prief lesent oder horent lesen, die nv lebent vnd hernach chvnftich sint, daz wir mit guten willen vnd gunst aller vnser erben mit verdachtem mvte vnd mit gesampter hant zv der zeit, do wir iz wol getun mochten, vnd mit zeitigem rat vnser pesten vnd naechten frevnde, pei vnser paider lemtigen leibe lauterlich durch Got vnd durch vnser vodern sel willen vnd auch durch vnser paider selber sel hail geschaft vnd geben haben den erbaern Geistlichen leuten, pruder Jacoben, zv den zeiten apt vnd der Samnunge gemaine datz dem heiligenchrevtze, da wir erwelt haben ze ligen, vnser zwen weingarten, die wir mit ein ander erarbeitet haben, vnd die vns von dehainem vnserm freunte nicht anerstarben sint, vnd der aine leit an dem Alssekke vnd haizzet der Durchlanch, vnd der andere in Praitensewer aigen vnd haizzet der Genkerl. Die vorgenanten zwen weingarten haben wir dem egenanten Chloster geschaft vnd geben mit solcher beschaidenhait, swenne wir paidev nicht ensein, so suln in denne erst vervallen haben die vorgenanten zwen weingarten zv einem ewigen iartach, den si vnd ir nachchomen vns vnd vnsern vodern alle iar begen svln in irm chloster an sand peters tage, als er auf den Stuel gesatzt wart, mit vigilie vnd mit Selmesse, vnd sol auch apt Jacob vnd sein nachchomen vnd auch der Chelnner an dem selben tage ewichlich geben dem Convente gemaine paide herren vnd pruedern drev gutev stuch Fische vnd ein Semel vnd die grozzen mazze des pesten weins, des si habent nach gewonhait irz hauses. Vnd swelches iars si des nicht entvent, svln sich denne vnser naechst erben oder frevnt mit ir guten willen der selben zwaier weingarten vnderwinden vnd inne haben, so lange vntz si den iartach begent, als vor verschriben ist. Waer aber daz ains vnder vns daz ander vber lebet vnd daz die weingarten vor sichtigem gepresten vnd notichait, die iz an gevellet, des Got nicht engebe nicht gepawen moechte, so sol im denne der apt vnd der Chelner, die denne sint, helffen, daz wir die weingarten paide vns vnd in gepavn mvgen. Vnd daz ditz Selgeret fvrbaz also staet vnd vnverwandelt beleibe, vnd wand wir selber nicht aigens insigils habent, so geben wir in disen prief zv einem offen vrchvnde vnd staetichait versigilt mit hern Chunrades insigil des Hansgraven vnd mit hern Levpoldes insigil des wenigen vnd mit hern Jansen insigil des Laevbleins, die diser sache gezevg sint mit irn insigeln vnd ander frvme leute genvch, den die sache wol chvnt ist. Diser prief ist geben ze wienne nach Christes geburt Dreutzehen Hvndert iar in dem ain vnd dreitzigisten iar darnach an sand Peters tage, als er auf dem Stuel gesatzt wart."}
{"text": "Ich Leutolt von Chvnringe schench von Oesterrich vergich vnd tun chvnt allen den die disen brief ansehent oder hoerent lesen, daz her Hainrich der Hvglinger in der Wachawe min diener sich vmbe sogetan ansprach vnd er gen minem herren dem ersamen bischof Emichen von Frisingen ze sprechen het vmb ein vas weines in der Wachawe auz der Altach des er dar auz ze lehen iach, mit dem selben also vriuntlich verriht ist vnd vbereinchomen, daz er mit gutem willen sich verzigent hat in des selben mines herren des bischofs hant aller der ansprach vnd rehtes daz er gehabt hat vnd gehabt moeht haben an dem selben lehen, fuer sich vnd fuer alle sein erben, vnd dar vber verzeihet er sich alles sines rehtes an dem lehen vnd gehaizzet, daz er des selben lehens, ob ez ieman hinnenfuer anspraeche, gwer sol sein des vorgeschriben mines herren von Frisingen vnd sinen nachchomen vor einem iglichem gerihte da er ez ze reht tvn sol. Dar vber daz div rihtigunge dem vorgenanten minem herren dem bischof von Frisinge vnd sinem gotshause vnd sinen nachchomen staet beliebe, haben wir disen brief versigelt mit vnserm insigel nach des selben Hvglingers bet. Der ist gegeben da von Christes geburit waren tausend iar, zwai hundert iar, in dem siben vnd nivnzigistem iar."}
{"text": "Ich Wernhart von Nuzdorf vnd mein hausfraw vnd all vnser Erben veriehen vnd tun chunt alle den di disen prief lesent sehent oder horent lesen, daz ich mit verdochtem mut und mit gutem willen aller meiner erben verchauft han sibenczehen schilling phennig geltz dev do gelegen sind datz dem Wueningz dev mein muter fraw Agnes geschaft het dem Gotzhaus ze Nuzdorf dez guten herren sand Johans. daz man ir alle ierichleich an irem iartag scholt chauffen vier phunt prat vm zway phunt phenning alz ier gescheft prief sagt. wider dev vorgenanten gult han ich geben sand Johans Gotzhaus ze nuzdorf oder wer pharrer do ist. ander sibenzehen schilling phenning geltz dev do gelegen sind ze nuzdorf auf zwayn holden. auf Alpharten dem schuester vnd auf Otten in dem Newn haus, daz mein vreyez aygen ist gewesen, mit alle den nuczen vnd mit alle dem rechten vnd ichz vnd mein vodern her haben pracht. also beschaidenleich. wer dez Gotzhaus phleger oder pharrer ist ze nuzdorf daz er alle sein frum mit den holden schol schaffen an all ierrung. vnd schol auch allez daz von der vorgenanten gult pegen, daz der alt gescheft prief sagt. wer aber daz im abgieng an der egenanten gult von welicher lay sachen sich daz vuegt so schol er mit andern vbrigen wandeln noch vnserm rat. vnd schol auch ich der vorgenant wernhart vnd all mein erben dez selben gutez dez pharrer von Nuzdorf vogt sein vnd rechter scherm fur all ansprach an gfer. vnd an dez pharrer schaden von Nuzdorf vnd schullen auch mir di vorgenanten holden alle ierichleich dienen zway vogt huener oder zwen phenning vur ein huen. vnd lob auch ich mit meinen trewen allez daz staet vnd vnzebrochen behalden waz vor geschriben stet an disem prief. vnd dar vber gib ich vorgenanter wernhart dem pharrer von Nuzdorf vnd dem Gotzhaus disen prief versiglt mit meinem aygen anhangundn insigl. vnd sind der sach zeug Chunrad von freuntzhausen. Pilgreim der fleminch. Wolfker der Reicholzperger mit ier aller insigl. Der prief ist geben nach Christi gepurd vber drevzehen hundert iar dar nach in dem Newn vnd vierczgisten Jar an sand Agnesen tag."}
{"text": "Wir Albrecht von gottes genaden hertzog ze Osterreych ze Steyr vnd ze Kaerinden tun kunt, das wir vnserm getruwen lieben Otten von Rambach vmb den dienst, den er vns getan hat vnd noch furbaz tun sol, gelten suln zwaintzig march silbers, ie funf guldin fur ein march ze reitenne, vnd haben wir im vnd sein erben fur die selben zwaintzig march gesetzzet vnd setzzen im och vnser ime ze Rapprechtswile in vnser stat mit allen rechten vnd nutzzen, so dar zu gehort vnd es von alter da her komen ist, vnd sol er vnd sein erben die selben ime innehaben vnd niessen als lang, vntz das wir vnd vnser erben das losend von im oder seinen erben vmb die egenanten zwentzig march silbers gentzlich verrichten vnd geben vor sant Johans tag ze sungichten, wenne es dar nach beschech, so ist och Otten von Rambach vnd seinen erben der zins des jares geuallen. Mit vrkund dis briefes, geben an dem mentag vor Bartholomei nach Cristes geburt drutzechen hundert jar, dar nach in dem vier vnd funftzigosten jare."}
{"text": "Ich Fridreich der Wainbeyser ze Phaffstetten vnd ich Christein sein Hausvrow vnd alle vnser erben wir verichen vnd tun chunt offenleich mit dem prief allen den, die in sechent oder horent lesen, Das ich egenante Christein mit aller meiner erben guten gunst vnd willen vnd mit woluerdachtem mut zu der zeit, do ich es mit recht wol getun mocht, vnd mit des Erbern mans hant Jansenis in dem Winchel, die zeit Perigmaister ze Paden vnd ze Phaffsteten der Erbern Geystleichen Herren ze Gemmih des Ordens von Charthus, recht vnd redleich verchauft hab meins rechten Purchrechts vnd Eribguts, ainen weingarten, der gelegen ist an Padner perig tze Phaffsteten vnd haist die Od zu nast Stephans weingarten des Reteich datz Phaffsteten vnd do man von dem egenanten meinem weingarten dient den Egenanten Geistleichen Herren ze Geimich daz sand Marein Tron alle iar in dem lesen anderhalben Emmer wein ze rechtem Perchrecht vnd nicht mer; Denselben weingarten hab ich ze chauffen geben mit alle den rechten vnd ich den in Purchrechts vnd Perchrechts gewer ledichleich her pracht hab nach Heinreichs des Goboltstainer selig meins erern wirts tod dem Erbern Herren hern Jansen, die zeit Pharrer datz Alacht, der den chauft hat vm viertzechen phunt wienner phenning seines ledigen varund guts, vnd der er mich aller gantz vnd gar vericht vnd gewert hat hintz den Juden, dorvm mich mein obgenanter erer wirt Heinreich der Goboltstainer selig in gelt hat lazzen, vm mich damit geledigt hat vnd hab im den geben also beschaydenleich daz er mit dem egenanten weingarten vnd mit den Nutzen furbas ewichleich allen seinen frumen damit mag vnd schol schaffen er selb, oder wem er in schaft oder geit mit versetzen vnd mit verchauffen vnd geben, wem sew wellent an all irrung. Vnd sein auch des ir recht scherm vnd gwer fur all ansprach, als Purchrechts vnd Perichrechts recht ist in dem Land ze Osterreich vnd was in daran mit recht abget, daz schull wir in ich vnd mein Erben alles ausrichten, ablegen vnd widerchern  was si des mit recht schaden nement vnd schulin si das haben datz vns vnd vnsern twn vnd dartzu auf alle dem gut, das wir haben in dem Land ze Osterreich oder wo wir es haben, wir sein lebentig oder tod. Vnd das der chauf vnd die wandlung furbas also stet vnd vntzebrochen beleib vnd wand ich egenanter Fridreich der wainbeyser vnd ich Christein sein Hausurow vnd vnser Erben selb nicht aygens Insigil haben, darvber geben wir dem obgenanten hern Jansen, die zeit Pharrer datz Alacht, oder wem er den weingarten Schaft oder geit, den prief zu ainem waren getzeug vnd zu ainer vesten staetigung der sach versigelt mit des Erbern Geystleichen Herren Insigil Pruder Stephans, die zeit Prior ze Gemmich daz Sand Marein Tron des Ordens von Carthus, der des egenanten weingarten rechter Perichherr ist vnd den wir vleizzig dar vm gepeten haben vnder des Insigil wir vns verpinden mit vnsern trewn an aydes stat, alles das stet zu haben, das vor an dem prief geschriben ist, im selb vnd seinem Gotzhaws an schaden. Auch haben wir gepeten vleizzig dew Erbern Fridreichen von dem Newnhaus vnd Vlreich der Slewtzer ze Dreschirichen, daz sew der sach getzeug sind mit irn anhangunden Insigiln an irn schaden. Der prief ist geben nach Christes gepurd Dreutzehen Hundert Iar dar nach in dem Syben vnd Sybentzigistem Iar an sand Cholmans Tag."}
{"text": "Wir grauff Huge von Bregentze kunden vnd veriechen allen den, die disen gegenwirtigen brief sechent ald horent lesen, das wir mit dem ersamen hern in gott abt Hainrich des gotzhuse von sant Gallen vnd mit dem gotzhuse lieplich vnd gutlich bericht sind vmbe allen den schaden, den vnnser vatter grauff Vlrich ie gewan alder vns ie gewunnen vntz an disen huttigen tage von des gotzhus wegen von sant Gallen mit kainer schlacht sache, vnd verzihen vns aller der ansprach, die wir vnd vnnser vatter an das gotzhuse hetton ald hon mochten mit kainer schlacht sache. Wa wir och von dem gotzhuse kainen brief hant ald hienach vinden vmb kain schlacht schaden, den wir vntz an disen huttigen tage von des gotzhuse wegen ie gewunen, den vernutten wir vnd verunerwinden mit disem gegenwirtigen brief, won allain die brief, die vns von dem gotzhuse hant vmbe ain pfande ze Willer vnd ze Schaittege. Vnd darum haben wir enpfangen von des gotzhus wegen von dem furnamen ritter her Johannsen von Blumnegge hundert marcke lotiges silbers Costentzer gewagess, die wir in vnnsern nutze habent gekert, vnd zwaintzig vnd hundert marcke sint vns geschlagen von vnnserm hern apt Hainrich des gotzhuse ze sant Gallen vffain gut ze Willer vnd ze Schaittege, du vnnser recht pfande von dem gotzhus sint. Das aber dis vorgeschriben dinge war sig, craft habe vnd statte belibe, so geben wir graff Huge von Bregentz vnnserm ersamen hern apt Hainrichen des gotzhus ze sant Gallen vnd dem gotzhuse disen brief besigelt mit vnnserm insigel ze ainem ewigen vnd warem vrkunde der dinge, die hie vor geschriben stond. Dis geschach vnd ward dirre brief geben ze sant Gallen, do man zalt von gottes gepurte druzehenhundert jar, darnach in dem sechszechenden jar, an sant Gregorien tage, da die gezuge zegegen warent, der edel herre grauff Rudolff der bropste von Cure, grauff Huge sines bruders sun von Muntforte, her Wilhelm von Ende, her Albrecht von Clingenberg, her Hainrich von Randegge, her Rudolff der kirchherre von Roschach, her Rudolff sin bruder der ritter, her Eglolff von Rosenberge, her Cunrat der Schencke, her Ludwig von Brachsperge, her Cunrat von Schonnenstain, her Oswalt von Schowenberge, her Cunrat der vogte von Sumerowe, H. der Ome, Vlrich Meldeli, Hainrich Meldeli, Hainrich sin bruder, Johanse der Spisar vnd ander ersamer luten vil."}
{"text": "Wier Hainreich vnd Ott von gotes genaden pfallentzgrafen ze Ryn, hertzogen in Baiern, verjehen offenbar an disem brief, daz vnser getrewer Lvdweich der alt Grans vns verjehen hat vnd auch beweiset, da er dev geriht vnd vrbar, dev zv Wald vnd Mermos gehorent, warb von vnserm lieben vetern chvnich Otten, dem got genade, daz er da ze hant mit vnsers vorgenanten vetern wizzen dem gotshaus ze Raitenh verjach vnd gehiez ze behalten vnd staet habn allev dev reht, dev ez hintz seinen laevten vnd gvten in den selbn gerihten hat vnd habn sol, daz ist, daz ez hintz allen seinen laevten vnd gvten rihten sol vmb alle sache, dann vmb swaz hintz dem tode get, da sol der rihter den schedleichen man nemen, wan als er mit der gvrtel vmuangen ist, vnd sol allez daz gvet, daz der man hat, varent vnd vnuarent, dem gotshaus beleiben. Vnd wan wier dem vorgenanten gotshaus seinev reht gern erchennen an disen sachen, staetigen wier im dev reht vnd dev beschaidenhait, der im der Grans verjehen hat, als obn ist verschriben, nach des Grans pet vnd nach vnsers rates rat mit disem brief, den wir im dar vber gebn ze aim vrchvnd versigeltn mit vnserm insigel. Der ist gebn ze Purch M. CCC. XVII, an sand Lucie abnt."}
{"text": "Ich Chunrat Seznagel von Chuenenperg tue allen den chunt die disen brif an sehent oder horent lesen, di nu sint oder chunftig werdent daz ich han gegeben ewikleich ze haben herren Ekchart dem erberen brobst und seiner samnung und dem goczhaus dacz Sandt Polten ain lehen und ain hofstat auf der Persnikch pei Chreussenperg mit vogtai mit sambt und mit ganzen recht, daz mein recht aigen was, und han das getan da ich es wol getuen macht mit meiner hausfrawen vrowen Chunegunden gueten willen; und selbn guetes wil ich ir gewer und ir scherme sin noch des landes recht. Wand awer mein tochter Margred und Dimuet zu iren jaren nicht chomen waren, du ich das vorgenante guete von mir gab, hat sich Dietreich und Rudolff mein prueder und Dietreich von Swobsek mein geswei und Seifrit und Chunrat mein oehamen daz willechlichen an genomen, daz si mein tochter di vor genanten dar zu pringen schullen, swan si man gewunen, daz si an alle gab und an alle miet von dem vorgenanten guet ledikleichen gesteen. Swaz awer dem vorgenanten gotes haus mue, arbait, chost oder schad auf gestuende von disen sachen, daz schullen si haben auf den vorgenanten mein pruder, mein geswein und meinen ohamen. Di selben auch, ob ich nichten wer, want wir alle todleich sein, habent sich das williklichen angenomen, daz si des oft genanten goteshauses und desselbigen guetes an miner stat geweren und schermensein; und swaz inn an ainem abget, daz sullen si auf den andern haben. Und daz dicze dinch ewig stet und unzerbrochen beleib, gib ich dem oft genanten goteshaus disen offen brive mit minem insigel bestet und ist mein guet wille swi manch insigel ze pezer warnunge si an denselben prive hohent der vor genanten meiner vreunt, oder di hernach ze zeug geschriben stent, daz ist: herr Wulvinch von Wald, herr Otte von Wald, awer herr Otte von Wald herr Weikchart von Topel herr Menhart von Reut, herr Gotfrit von Tocenpach, Wernhart von dem Hewslein, Dietreich von dem Hewslein Wulvinch von dem Hewslein Hainreich von Pawmgarten, Gotfrit von Reut, Herchenger von Cherspaumpach, Aigl von Lengenpach Chunrat von Sumerawe und ander zeug genuech, den das chunt und gewissen ist. Und ist dicze dinch geschen und diser prive gegeben dacz Sandt Polten, do von Christes gepurde was tausent jar zwai hundert jar in dem siben und neunzigistem jar an der zwelifpoten tag sand Philippes and sand Jacobs."}
{"text": "Allen dien, die disen brief ansehent lesent oder horent lesen, kund ich Hainrih der Ome vnd vergih, das ich noh kain min erbe enkain reht reht haben noh haben sullen an dien zwain pfunden pfenng geltes, die mir min erwirdiger herre abt Hiltpolt von sant Gallen versezzet hat vsser dem ampt ze Wittabach fur zehen mark silbers, die er mir von sinen genaden gab vmb min dienst rosse, wan allain das es min libgeding ist. Vnd nah minen tode sol es enkain min erbe ansprehen noh vorderen. Vnd ze ainem waren vrkund gib ich ime disen brief besigelt mit minem insigel. Der wart geben ze sant Gallen, anno domini MCCCXXVII, an sant Afren tag."}
{"text": "Ich Ruedger der Piber tuen chund allen den die disen brief sehent oder horent lesen paiden den gegenburtigen vnd ovch den chunftigen, daz ich mit wolverdachtem muet mein selbs vnd mit guetem willen meiner hovsvrown, vron Diemueten vnd meiner paider svn Vlreichs vnd Arnoldes, vnd mit gunst meines aydems Vlreichs des freyn vnd seiner hovsvrown Marigreten vnd aller meiner eriben zeitigem rat mit gesampter hant ze der zeit, da ich ez wol getuen macht, verchouffet han meines rechten aygens vnd meines getailten guetes die mul zv Gruenberch, die alle iar zwai phvnt phenninge dient, vnd ain hofstat daselbs die funfczig phenning dienet dem erbern mann Almarn dem hofrichter von Fuchsperch vnd seiner hovsvrowen vnd seinen chinden vmb drew vnd vierczig phvnt wienner phenning, der ich aller genczleich gewert pin, also beschaidenleich, daz er den vorgenanten dienst alle iar an sand Michels tag in nemen schol. Wan er awer aygens genoz nicht ist, dar vmb hat er mit meinem guetleichen willen dez selben guetes aygenschaft geselt ovf daz chloster hincz sand Bernhart, also, daz er, oder swer ez nach im hat, von dem selben guet hincz dem selben goteshovs alle iar zwelif pfenning dienen schol an dem vorgeschriben tag, vnd dar vmb han ich vnd mein vorgenante hovsvrow mit allen meinen vorgeschriben eriben di selben aygenschaft lowtterleich vnd ledleich oufgeben dem selben chloster hincz sand Bernhart in vron Elzpeten der Aptessinn hant, vnd prueder Gregori hant, der ze den zeiten schaffer waz, mil allem dem rechten vnd ich die selben aygenschaft von meinen vorvorn her gehabt vnd pracht han, vnd lob ich mit sampt meinen svnen paiden, Vlreichen vnd Arnolten vnd ich Vlreich der frey dem oft genanten chloster ze sand Bernhart die egeschriben aygenschaft freyn vnd schermen fuer alle ansprach, alz dez landes recht vnd gwonhait izt in Osterreich, also waz si dar an schaden nement mit rechtem recht, den schulle wier in ablegen an alle arig liste. Vnd daz disew red also stet vnd vnzebrochen beleib, dar vmb han ich der oftgenanten samnvnge ze sand Bernhart disen brief gegeben ze ainem warn vrchund versigelten mit meinem insigel, vnd mit meines aydems insigel Vlreichs dez freyn, vnd dar zve mit dem insigel meines herren hern Vlreichs von Meyssow. Gezeug diser ding sind mein herren paid, Graf Perichtold vnd Graf purchart von Hardekke her Hadmar der Sunberger von Schownstein, Herr Weczel von dem Drezzedel, Her Hainreich der Pernhartstorfer, Hainreich von Dachpach, Gottschalich von fronhofen vnd sein pruder reinbot von Peugen vnd anderr frumer leut genueg. Dicz dinch ist geschehen dacz fuchsperch ovf dem hovs, vnd der brief izt geben nach Cristes gebuerd vber drewzehen hvndert iar, dar nach in dem zwainczigistem iar an aller heiligen abent."}
{"text": "Ich Jorig von Waltsse vnd mein eriben vergehen offenlich mit dem prif, das ich verlihen hab zu rechtem eribrecht Henslein dem Planchen seiner hawsfrawn vnd allen irn eriben mein wizz gelegen pey dem vntern Lehen in Wartperger pharr, do von scholl er allen dinst iarleich raichen, alls von allter her chomen ist, vnd wer ab dem gut vert, der schol geben zweliff phenning, vnd wer dar auf vert, zweliff phening wienner. Vnd des ze vrchund gib ich in den offen prif versigelt mit meinem anhangunden insigel. Der prief ist geben nach Christi gepurt drewczehen hundert iar darnach in dem syben vnd achczikisten jar an sand Dorothea tag der heiligen junchfrawn."}
{"text": "Ich Alb. der Sam vergih an disem brief vnd tven chvnt allen den die in lesent oder horent lesen, daz ich han verchouft vnd hin gegebn dem erbern herren bischof Chvnrat vnd sinem gotshus ze Freysing miner stiefchind haus ze Holnburch vnd di schewr vnd di hofstat di dar zv gehornt, besueht vnd vnbesueht, mit alle dem reht vnd dor zv gehoeret, vnd han im vnd sinem gotshus daz hvs vnd di schewr vnd di hofstet verchouft vnd gegebn vmb an zwai sibentzk pfunt Winner pfenning vnd han daz getan durch pezzrvng miner chind willen vnd durch ir nuetz ze fuedrung, wan iz duncht mich vnd all ir frevnt daz iz pezzer vnd nvtzer dann wirs niht verchouft hieten, vnd swas ich getan han mit dem verchouffen des hvses, daz han ich getan mit rat miner chind frevnt, mit ir gvnst vnd mit ir willen minen chinden vnd miner hausvrowen ze pezzrung vnd ze nvtzz. Ich pin auch gepunden meinem herren von Freysingen, seinem gotshus vnd sinen nahchomen vntz an di zeit vnd weil daz mine chind zv ir tagen choment, so schol ich schaffn, daz mine stifchind vnd mein hausvrow daz vorgnant haus vnd schewr vnd hofstat, besuht vnd vnbesueht, mit alle den rehten di dor zv gehoernt auf gebn vnd sich des verzeichen als des landes reht ist vnd gewonhait, vnd schvllen auch dar veber ir brief gebn meinem herren von Freysingen vnd seinem gotshus oder swer dann bischof ist ze Freysingen, als si noetdurftich sind zv einem vrchvnn mit ir aygen insigeln versiglt. Alle di weil des niht geschehn ist von minen chinden vnd von miner hausvrowen daz hie vor geschribn stat, so pin ich vnd mein erben gepunden minem herren von Freysingen vnd sinem gotshvs alles des hie vor geschribn stat vmb daz havs vnd vmb di schewr vnd vmb di hofstet ze versprechen vnd ze verantwurten vnd ze schermen an alle den steten vnd er vnd sin gotshavs des notdurftich sind. Wan auch ich di an zwai sibentzk pfunt mit miner chind frevnt willen vnd rat inne wil habn vntz daz mein chind vnd mein hausvrow daz volfuerent daz hie vor geschribn stet, dor vber zv einem vrchvnn gib ich disen brif meinem herren vnd sinem gotshvs versiglten mit meinem insigel. Der brif ist gegebn ze Holnburch do man zalt von Christi gepurd drevtzehn hvndert jar, dar nah in dem dreizkistem iar, an der nasten Mitichen nah sand Jacobs tag der zwelfpoten."}
{"text": "Wir graue Albreht der elter von Werdenberg vnd graue Albreht der junger von Werdenberg sin sun tun kunt vnd veriehen offenlich an disem brieue fur vns vnd fur alle vnser erben vnd nahkomen allen, die in ansehent, lesent oder horent lesen, das wir mit guter vorbetrahtunge vnd beschaidenhait willeklichen gelobt haben mit guten truwen dem erwirdigen herren von gottes gnaden abt Herman des gotzhus ze sante Gallen, das wir im vnd sinen nahkomen an allen furzug die vogtay des landes ze Appacelle, ze Huntwile, ze Vrnaschen, ze Tuffen, ze Wittabach, ze Nanggerswile vnd ze dem Rodmonten, du vns versetzet ist von dem riche vmb sehshundert march silbers Kostentzer gewiht, ze losenne geben son vnd gar vnd gantzlich ledig lassen, wenne er ald sin nahkomen vns gebent sehshundert march silbers Kostentzer gewiht. Wir veriehen ouch, das wir den vorgenemten abt Herman vnd sin nahkomen furderren sulen an alle geuarde des besten so wir mugen gegen vnserm herren kayser Ludwigen vnd gegen sinen nahkomen an dem riche, wenne der selb abt Herman ald sin nahkomen die vorgenemten vogtygen von vns erlosent vmb sehshundert march silbers, das man su im vnd sinen nahkomen versetze vmb sehshundert march silbers in allem dem rehte, als su vns ietzo stant von dem riche. Wir veriehen ouch, das wir den vorgenemten abt Herman vnd alle sin nahkomen an alle geuarde sulin lassen bliben in allen den rehten vnd in allen den gewonhaiten gegen den vorbenemten lendern vnd houen vnd gegen den luten, die in die vorgenemten vogtygen gehorent, da er vnd sin vordern vntz her inne beliben sint, vnd sulin su darzu furderren vnd schirmen des besten so wir mugen an alle geuarde. Wir veriehen ouch, das wir du vorgenemten lender vnd houe vnd alle die lute, die in die vorgenemten vogtygen gehorent, sulin lassen bliben, alle die wil su von vns nut erloset sint, mit sturan, mit diensten vnd mit allen gewonhaiten in allen den rehten vnd gewonhaiten, als su das riche vormals liesse bliben vnd an vns braht hat. Vnd ze ainem waren vrkunde vnd ze ainer statun sicherhait aller der vorgeschriben dinge vnd gedinge henken wir vnsru insigel fur vns vnd fur vnser erben an disen brief. Der geben ward ze Altstetten in der stat, do man zalte von gottes geburt druzehenhundert jar, viertzeg jar, darnah in dem vierden jare, an dem nunden tage nah ingantem brachod."}
{"text": "Ich Alber von Puchhaim tun chunt mit disem brief allen lauten, di nu sind oder hernach chunftig werdent, daz ich mit meiner hausfrawen ver agnesen vnd mit meiner paider Sun pilgreims vnd albers guten willen han gegeben ze rechter aigenschaft dem Gotshaws datz sand florians haus, dem ich paz dann dhainem andern Chloster meins aigen gan, mein Swaig datz Aeug, die bei dem Manse leit, mit alle dem, daz darzu gehort, ez sey gepaun oder vngepawn, versucht oder vnversucht oder wie ez genant sey mit gantzem nutz also, daz si damit schaffen schullen allen iren frumen. darvmb han ich genomen von dem selben Gotshaws achtzikch phunt phenning wienner munzz vnd han ez auch getan durch meiner sel willen, wann mier ander laut mer darvmb gegeben hieten, wann danne menschleich geslacht zu allen zeiten fleizzet sich mishelung, daz demselben Chloster an dem vorgenanten aigen von mier oder von dhaim meinen erben dhain chrieg furbaz icht auf ste, so han ich dem Probst Aynweigen, der sein werfer ist gewesen, vnd seiner Sammung gegeben zu einem vrchunt disen bvief versigilten mit meinem Insigel vnd mit meiner vorgenanten sun paider Insigel Vnd sind dez gezeug her hainreich von volkchensdorf, her Chunrat von Chapelle, her hainreich von Lonstorf, her Ruger von Hutte, her Perchtolt von Harthaim, her Espein von Hag, her Reicher von Perchhaimb, her Leutolt von wald, her Otte von Vtzing, Vlreich der Chraier, Heinreich der Jacober, Gebhart plumel, Albrecht wolfstain, herwort Chremsdorffer, Ruger der Pernawer, Fridreich der Swainpekch, Hainreich der hierttal vnd alle frum laut, den ez chunt wiert getan, ditz dinch ist geschehen, do von vnsers herren gepurd waren vergangen Tausent iar, dreuhundert iar vnd darnach in dem nachsten iar an sand Vlreichs Abent."}
{"text": "Allen den, die disen brief ansehent lesent oder horent lesen, kund ich Friderich Blarrer burger ze sant Gallen vnd vergich offenlich mit disem brieue fur mich vnd fur alle min erben, daz ich mit dem vesten ritter hern Eglolf von Roschach lieplich vnd gutlich vberain komen bin von der nachgenemten lut wegen Hainrich Kriemlers, Vlrich Kriemlers, Herman Hasen, Cunrat Halters, Rudolf dez Kleinen, Cunrat Eschlers, Steffan Eschlers, Johansen am Len, Johansen Spaten, Hainrich Kratzzers, Vlrich Ruschen, Hainrich Ruschen, Hainrich Sturmen, Johansen Sturmen, Rudolf dez Smitz, Vlrichs sines suns, Hainrich Rennhasen, Johansen Rennhasen, Vlrich Schoris, Rudolf Schoris, Hainrich Lochers vnd Johansen Schoris, die selben lut mir der obgenant herr Eglolf von Roschach mit lip vnd mit gut reht vnd redlich versetzt hat fur druzehen phunt vnd fur drizehen schilling phenning guter Costentzzer munse ze ainem rehten gewerten vnd werenden phande, alz der brief wol wiset, den ich darumb von im han, daz ich noch min erben, ob ich enbin, von den vorgenemten luten enkaines jares, die wile su von vns niht erlost sint, niht mer von in ze stur nemen sullent dann aller jarlich ain phunt phenning guter Costentzzer munse vnd darzu von iro ieklichem besunder aller jarlich ain vasnaht hun vnd darzu ander gewonlich vnd beschaiden dienst, der er su danne mit liep vberkomen mag, an alle geuarde, ez war danne, daz ich obgenanter Friderich Blarrer oder min erben, ob ich enwar, von der vorgenemten lut wegen von ieman vf getriben an gesprochen vnd geschadgot wurdint, den schaden sont vns die selben vorgenemten lut och gantzlich gelten vnd vsrihten an allen furzug. Vnd ze ainem waren vrkunde vnd gantzzer sicherhait aller der vorgeschribenen dinge vnd gedinge so han ich Friderich Blarrer da vorgenemt fur mich vnd fur alle min erben min insigel gehenkt an disen brief. Der geben ist ze sant Gallen an dem nahsten fritag vor vnser frowen tag ze der liehtmisse in dem jar, do man zalt von Cristus geburt druzehenhundert jar, sibenzig jar vnd darnach in dem funften jare."}
{"text": "Ich Chol von Saldenhofen vergich offenleich an disem prief allen den, di in sehent, lesent oder horent lesen, Di nu lebent vnd hernach chunftig sind, Daz ich mit verdachtem mut nach meiner pesten Vreunt Rat tzu der tzeit, vnd ich es wol getun mocht, meiner Hausfrown Vrown Elspeten hern Albers Tochter von Schonnberch vnd hern Gotschalichs Witiben von Neytperig, den got gnad, tzu rechter Morgengab nach des Landes recht tze Osterreich verlubt vnd verhaizzen han tze geben funftzehen Hundert phunt wiennar munss, da ich ir fur gesatzt han mein vest tze Saldenhofen, di mein recht aygen ist mit alle di, vnd da tzu gehort, tze veld vnd tze Dorff, es sey gestift oder vngestift, versucht wie so daz genant ist, in allen den rechten und nutzen, vnd ichs vnd mein vor vodern von alter her pracht haben, als Satzes vnd Morgengab recht ist Vnd des Landes recht tze Steyr. Vnd dar uber tzu einer pezzern sicherhait So setz ich mich vorgenanter Chol von Saldenhofen vnd tzu sampt mir vnuerschaidenleich mein Ochaim hern Eberhartn vnd hern Hainreichen di Pruder von Waltse zden zeiten Hawptlent tze Drossendorf meiner vorgenanten Hausfrown Vrown Elspetn uber die egenanten vest vnd Morgengab tzu rechten Scherm vnd gwern fur alleu ansprach, als aygens vnd Satzes vnd Morgengab recht ist Vnd des Landes recht tze Steyer. Ob si dar uber mit recht icht chriegs dar an gewunn, daz schull wir ir aus richten an allen irn schaden, Daz schol si haben auf vns vnd auf vnsern triwen vnd auf alle di, vnd wir haben in den Landen tze Osterreich vnd tze Steyer. Wann auer daz ist, daz ich egenanter Chol von Saldenhofen di obengenant vest losen mag vnd wil, So schol si sey mir oder meinen egenanten Ochaimen hern Eberharten vnd hern Hainreichen von Waltse zden tzeiten Hawptleuten tze Drossendorf wider tze losen geben umb di selben phenning, vnd vorgeschriben stet, ob wir die gehaben mugen, Vnd schol si dann di selben phenning nach vnser payder Vreunt Rat in dem Lant tze Steyer an Erib auf di erden nider legen, do si vnser payder Erben wizzen tze vinden. Mocht wir auer der phenning nicht gehaben, So schull wir die oftgenanten vest losen mit Erib, wo wir daz haben in dem Lant tze Steyer nach vnser paider Vreunt Rat, di wir dann da tzu chiesen also, daz ir ymmer geuallen schol fur tzehen phunt beraitschaft ain phunt geltz. Vnd ist, daz wir Erben gewinnen mit ein ander, Da schol daz vorgenant gut nach vnser payder tod auf erben vnd geuallen. War auer, daz ich vorgenanter Chol von Saldenhofen an erben verschied, das got nicht engeb, So schol mein egenanteu Howsfrow Vrow Elspet daz oftgenant gut vnuerchumbert inn haben vntz an irn tod Vnd nach ir tod schol es her wider geuallen vnd erben auf auf ander mein Vreunt, daz is tze recht hin geuallen schol. Daz als lob ich oftgenanter Chol von Saldenhofen staet tze haben pey mein triuen an aydes stat Vnd gib dar uber disen prief tzu einem warn gezeug vnd tzu einem offen vrchund versigelt mit meinem anhangunden jnsigel Vnd mit meiner Ochaim jnsigel der vorgenanten hern Eberhartz Vnd hern Hainreichs von Waltse zden zeiten Houptmannen tze Drossendorf, die der Morgengab vnd des Satzes mit sampt mir Scherm vnd gwern sind nach des Landes recht tze Steyer, Vnd mit der Erbern herren jnsigel hern Reinprechtz von Schonnberch Vnd hern Jansen des Tursen von Rauchenekk, di diser sach zeug sind mit irn anhangunden jnsigel. Der prief ist geben, do man zalt von Christes gepurt Dreutzehen Hundert jar, dar nach in dem vier vnd Viertzgisten jar an sand Katreyn Tag."}
{"text": "Allen den die disen brief an sechent, lesent oder hoerent lesen, chuend ich Ott der Tevfel von Trautmansperg vnd frawe Halhait mein hausfrawe, daz wir vnser lechen do wir auf siezen ze Trautmansperg, daz wir ze lechen haben von vnserm genadigen herren bischof Chunrat von Freising vnd von seinem gotshaus ze Freising, haben versetzt dem ewirdigen herren bischof Chunrat vnd seinem gotshaus ze Freising vm zechen pfhunt Wienner pfhenig die er vns gelichen hat auf daz vorgenant lechen, der selben zechen pfhunde wir von im vnd von seinem gotshaus gar vnd gaentzleich gewert sein an weraten pfhenig, vnd swo wir ald vnser erben ald Ruemhart ald Chuenrad ald Laurentz die Hager vnser vorgescribenz lechen ze Trautmansperg nicht wider losten vm die vorgenanten zehen pfunt von dem naechsten sant Georgen tag veber vier jar, so daz selbe lehen veruallen ist ewichleich vnserm herren von Freising vnd seinem gotshaus, vnd haben fuerbaz wir vnd alle vnser erben chain recht, noch ansproch zue dem lehen. Wir suelen auch alle jar ze Vnser frawen tag ze dienst zeit fuemp schiling newer pfhenig diennen von dem selben lehen ald die weil daz lehen nicht erloest ist als vor gescriben stat, vm dev zehen pfhunt. Daz diz alez sant daz vor gescriben stat, gantz vnd stet vnd vntzerbrochen weleib, so geben wir im disen brief versidelt mit her Alrams insidel von Reikerstorf vnd mit her Marquarts insidel von Luechsenek vnd mit her Wernharts insidel von Schaueruelt vnd mit Hermans des Haeusibs insidel vnd mit Chuenrats des Praters insidel im vnd seinem gotshaus ze Freising. Ich Alram von Reikerstorf vnd ich Marquart von Luechsenek vnd ich Wernhart von Schauerueld vnd ich Herman der Haeusib vnd ich Chunrat der Prater veriehen durch pette Otten des Tevfels vnd Adelhait seiner hausfrawen haben vnserev insidel gehencht an disen brief ze einer worhait vnd ze einer steung aller der ding die vor gescriben stent an disem brief. Dir brief ist geben ze Vdmaruelt do man zalt von Christes gepurt drevzehenhundert jar vnd dar nach in dem newnvndzwainzigstem jar, des Freitags noch Mitter vasten."}
{"text": "Ich Jans von Ibs und ich Elspet sein hausvrowe wier verjechen und tuen chunt allen den di den brief lesent oder hoernt lesen, die nu lebent und hernach chuemftig sind, daz wier mit aller unsrer erben guetem willen und gunst, mit verdachtem muet und mit gesampter hant, ze der zeit do wier ez mit recht wol getuen machten und mit unsers pergmaisters hant des erbern mannes des Schoenn Niclas von Sufring ze den zeiten pergmaister der erbern geistleichen herren ze Unser Vrown Tron ze Gemnich des ordens von Karthus recht und redleichen verchouft haben unsern weingarten gelegen ze Grintzing an dem Schenchenperg, des ein ganz jeuch ist, ze nachst hern Christoffers weingarten des Syrfeyaer, und do man von dem egenanten unserm weingarten alle jar dient den erbern geistlichen herrn ze Gemnikch drei emmer weins ze perchrecht und drei wienner phenning ze voitrecht und nicht mer. Den selben unsern weingarten haben wier verchouft und geben mit allen den nuetzen und rechten als wier den unversprochenlichen in perchrechts gewer herpracht haben und als auch der mit alter her choemen ist, umb hundert phunt phennig und umb sibenzich phunt phennig, alles wienner muenz, der wier gar und ganz verricht und gewert sein, dem erwierdigen hern hern Vlreichen dem Veirtager, ze den zeiten probst des gotzhauses datz Sandpoelten und dem convent gemain da selbs fuer bas lidichleichen und vreileichen ze haben und allen iern frumen da mit ze schaffen verchoufen versetzen und geben swem sew wellen an allen chrieg und ierrsal. Wier sein auch unverschaidenlich mit sambt unsern eriben des egenanten weingarten ier recht gewer und scherm fuer alle ansprach, alz perchrechts recht ist und des landesrecht ze Oesterreich. Get in fuerbas dar an icht ab mit recht oder ob sew mit recht icht chriegs oder ansprach dar an gewunnen, von swem daz wer, daz schullen wier in alles ausrichten, ablegen und widercheren an all ier mue und auch an allen iern schaden, und schullen sew daz haben auf uns unverschaidenlichen und auf allem unserm guet daz wier haben in dem land ze Osterreich, wier sein lebentig oder tod. Daz der chouf fuerbas also stet sei und unzebrochen beleib, und wenn der egenant pergmaister selb nicht aigens insigels enhat, dar umb so geben wier in den brief ze einem offen urchund und ze einer ewigen vestigung der sache versigelt mit unserm insigel und mit des obristen perchherren insigel des erbern geistleichen hern prueder Andres, ze den zeiten prior ze Unser Vrowen Tron ze Gemnich des ordens von Karthus, den wir des vleizzichleich gepeten haben, das er der sache und des choufs gezeug ist mit seinem insigel, im selb und seinem gotzhaus ze Gemnikch an schaden, und mit hern Hermans insigel von Ibs meins vorgenanten Jansens prueder und mit hern Chuenracz insigel des Uerbetzschen und hern Jansens insigel des Uerbetzschen meiner vorgenanten Elspete prueder, die wier des vleizzichleich gepeten haben, daz sew der sache und des choufs auch gezeug sind mit iern insigeln. Der brief ist geben ze Wienn, nach Christi gepurd dreuzehen hundert jar darnach in dem zwai und sechzigistem jar, des nachsten sunntag vor unser vrowen tag ze der liechtmesse."}
{"text": "Ich Fridreich der Piber vergich offenbar an disem brief vnd tun chunt allen den, deu in sehent oder lesen hornt, daz ich die halb vischwaid datz den Schatzzen, die mein aigen ist dem erbern mann Vlreichen von Tann vnd seiner hausfrawen vrawn Margreten vnd iern Erben versetzzt han fur acht phunt phenning alter wienner vnd schol auch die losen von in, wann ich mag an sand Jacobstag. Teat ich dez nicht, so schol er si daz selb iar hin wider in demselben satzz haben auf allen deu vnd ich han in dem land ze Osterreich, daz iem di red also gantz vnd vnuerchert beleib, gib ich in disen brief versigelt mit meinem Insigel. Der brief ist geben nach Christes geprd vber Tausent iar, dreuhundert iar darnach in dem acht vnd zwaintzkistem iar dez nachsten phintztags nach sand Jacobs tag."}
{"text": "Ich Dietrich Siernincher von yming vnd mein Hausvrow vro Gedrout wier vergehen an disem prief vnd tuenn chund alle den div in lesent oder lesen hornt div nv lebent vnd her nach chunftig sind. Daz wir mit verdahtem muet vnd mit gesampter hant zter zeit do wir ez wol getuen mohten vnd mit vnser gerben guetleichem willen haben verchauft vnsers rehten aygens daz lehen datz Nuzdorf vnd den weingarten der dor zve gehort. hern wernharten von Nuzdorf vm fiertzk phunt phenning wienner munizz der er vns redleich vnd reht gewert hat vnd han auch ich vorgenanter Dietrich div selb aygenschaft gegeben dem gueten Herren s a n d I ohansen hintz Nuzdorf daz do leit bei der Traisem mit alle dem rehten vnd nvtz vnd ich ez vnd mein vodern daz selb guet her praht haben ez sei gestift oder vngestift versucht oder vnuersueht ze veld vnd ze dorf im dem gotshaus ledichleich ze haben, vnd pin auch ich vorgenanter Dietrich vnd Seifrid sein prueder des selben guetes scherm vnd gewer fuer all ansprach als Landes reht ist in Osterreich vnd durich pezzerr sicherhait setz ich dem vorgenanten gotshans sampt mir vnd mein prueder meinen Ohaim hern Hertbeigen den Lochler vnd Chunrat den Lochler seinen prueder ze gewer vnd scherm als mich selb. wer auer daz daz wir dem gotshaus oder sein verweser des scherms abgiengen wietannen schaden sev des nemen daz gotshaus vnd auch sein phleger den schull wir in ablegen an all wider red vnd an allen chrieg. vnd loben auch daz mit vnsern trwn. Tet wir auer des niht swer dann Landes herre ist in Osterrich. der schol dem selben gotshaus oder seim verweser vnsers guetes mit vnserm guetem willen so vil in geantwurten vnd schol daz so lang inne haben vntz daz wir dem gotshaus oder seim phleger alles daz laisten als hie verschriben stet an disem prief. vnd daz im dem gotshaus vnd seim verweser disev red stet vnd vnzebrochem beleib dor vber gib ich disen prief versigelten vnd bestetten mit meins Ohaims Hertwigs des Lochler Insigel vnd mit Chunrats Insigel seins prueder. wand ich aygens Insigel niht enhan fur alle ansprach. Des sind zeug her Christan der Drugsetz, her Chunrat von Tyernstain. her Ott von weizzenberch. Olram in der owe. Leutold von aynod Gotfrid sein prueder vnd ander laut genuech den ez wol chund vnd gewizzen ist. Der prief ist geben do von Christes gepurd warn ergangen Drevcehen hundert Jar dar nach in dem drev vnd zwaintzigistem Jar des phintztages vor den phingsten."}
{"text": "Ich Alber der Volckennstorfer von Krewtzen vergich offenwar, das ich mit guetlichem Willen meiner hausfrawen frawen Margreten vnd Otten meines suns vnd seiner erben vnd auch mit willen meins aydens Albers von Czelking vnd auch seiner hausfrawen meiner tochter frawen Minntzla vnd jrer erben vnd auch mit gunst aller meiner erbenn, wie die genannt sind, geben han lediclich denn geistlichen herren zu Pawngartenberg zu einem ewigen seelgerat mir vnd aller meiner vodern seel zue hail vnd zu trost meins freyen aigen, das mich angeuallen ist zu rechter furzicht getailt von meinem bruder her Hadmadrn von Volckenstorf vnd von seinen erben, zwen hof, der ain haist ze Rorueld, der annder ze Drachssling mit alle, vnd darzue gehort versuecht vnd vnuersuecht, als jeh sy selb gehabt han in rechter stiller aigenns gwer. Der hof zu Rorueld dient jaehrlich sechs pfunt wiener phenning ye zu der quottember zwelf schilling alter phenning wiener muns. Vnd vmb denselben gelt vnd auch sunderlich durch der lieb willen, die die vorgenannten herren zu mir habent, habent si sich gen mir verpunden zu ainer mess alle tag an widerlos ewigclich ze sprechen in meiner cappellen ze Portenn also beschaidenleich, welicher herr des conuennts meines spitals phleger vnd ambtman ist, der sol dye vor genannten sechs phund jarlich einnemen vnd sol dann dem briester, der in der vor genannten capelln mess spricht, all tag drey phenning geben vnd dem, der die mess sprechen hort vnd darzu hilft, dem sol er auch taglich einen phenning geben. Der annder hof ze Drachssling, der auch wol sechs phund gelts ist, den hab ich auch den offt genannten herren geben ewigklich ze haben, als ich in selbs gehabt han, als vor geschriben steet, also beschaidennlich, welicher herr des conuents meines spitals phleger vnd ambtman ist, der sol denselben hof jnnhaben, vnd sol der samnung dauon geben vier dienst ganntzlich an wein, an prot vnd an vischen die vier sambstag in den vier quottembern yeglicher dienst von zwelf schilling vnd sullen auch desselben tags vier arme mensch sunderlich gespeist werden also, das sy ir notturfft an essen vnd an trincken wol gehaben mugen. Vnnd darumb hat sich die vor genannt samnung gen mir verlubt vnd verpunden ze sprechen ewigklichen an den vor genannten vier sambstagen yeglichs sambstags vier mess, die erst von der heiligen Driualtigkait, die annder von Vnnser Frauen, die dritt von sannd Johannsen dem Evangelisten vnd ain collecten von sannd Johanns dem Tauffer in derselben mess, die vierdt mess von den todenn. Wurd aber mir das verzogen, das die herren saumig weren vnd nicht volfurten als, das vorgeschriben ist, so sullen sich mein nagst erben vnnterziehen der vor genannten hof, ob von in baiden verzogen wurd, das dauon gehort zu tuen, oder der hof ains, von welichem nicht geschach, da dauon zu tuen ist, als vorgeschriben ist, darzu offen ich mer, ob das geschach, das ich got nicht getraw vnd das got nicht enngeb, das mein spitall nicht ainen furgannckh gewinn, so sol die vor genannten hof jnnhaben vnd dienst dauon vessenn, wer der offt genannten herren pitanntzer ist, vnd sol auch dauon raichen vnd geben den herren als, das vor benannt vnd beschriben ist. Ich bin auch vnd all mein erben der vor genannten zwaier hof des gotshauss vnd der herren ze Pawngartenperg nach lanndes recht an allen jren schaden gwer. Darzu offenn jch mer, das ich vnd mein erben derselben hof vogt sullen sein des offtgenannten gotshauss lautterlich durch got an allen schaden vnd an alles geuerd. Tat wir dem gotshaws daruber vngueltlich an der vogtey mit kainem gewalt oder mit kainer vnrechten vodrung, zuhannt sey wir gefallen vnuerschaidennlich an all wider red vonn der vogtey vnd sullen sy dann die vor genannten hof jrem vogt emphelhen, der annders ires guets scherm ist an des lanndsfursten stat. Es sullen auch mein nagst erben, vmb weliche sawmchait sy sich der hof baider oder jr ains jnnderziehennt, der nicht lennger jnnhaben, vntz das die sawmchait gepessert wird, so sind dem gotshaws vnd den herren dieselben hof baid wider ledig an allen krieg vnd geuer als vor. Vnnd darumb das di red stat vnd vnuerkert beleib, daruber gib ich den offt genannten herren die hannduest versigelte mit meinem anhangunden innsigel vnd mit meines suns Otten innsigel vnd mit meines aiden innsigel Albers von Czelking, mit der willen vnd gunst die sach geschehen vnd gewanndelt ist. Der brief ist geben nach Christs geburd dreyzehen hundert jar vnd darnach in dem acht und viertzigisten iar an Vnnser frawen tag, als sy geborenn ward."}
{"text": "Ich Hainreich von Chalhaim vergich an disem prief und tuen allen den chunt, di in an sehent oder lesent, daz mir min herre der pischolf Chvnrat von Salzburch als lieb hat getan, daz ich mein purchstal ze Chalhaim, da der turn auf lag und ein hofstat da pei, ein lehen ze Chnutzing und daz Hailholtz, mein gericht ze Chalhaim und alles, daz ich gehabt han oder mich von meinen vodern angehoeret, es aigen oder lehen sei von dem goteshaus ze Salzburch, holtz, wismad, waide, versucht und unversucht, leut und guet, verlihen oder unverlihen, es sei getailt oder ungetailt, ledig oder versatzt, im auf gegeben han und seinem goteshaus ledichlichen und willichlichen, verzigen mich des selben, also daz ich nimmermer chain ansprach darnach hab. Und daz daz stet und unzebrochen bleib, gib ich disen prief zu einer urchunne mit herrn Fridriches des tumbrotzstes von Salzburch und hern Ruepretes des abtes von sand Peter, hern Otten von Goldek, hern Chuen von Teising und mit meinem insigeln versigelt. Des sint gezeug maister Gerlach brobst von Volchenmarcht, her Purchart der erzbriester von der Thra, her Gerold von Frisach, dez hoves Schreiber, her Otte von Goldek, her Chuen von Teising, Engelbrecht der Murre, Hainrich der Friescher, Hainreich von Lampoting und ander beschaiden leut. Daz ist geschehen ze Salzburch, do von Christes gepurt worn tausent iar zwaihundert iar und in dem neun und neunzigistem iar, an sand Erasmen tag.SD. SD. SD. S. S."}
{"text": "Ich Chunrat von Altenpuech ich Ulreich sein brueder ich Anna dez vorgenant Chunrads tochter und ich Hainreich dez egenanten Ulreichs sun wir verjehen offenbar mit dem brief allen leutten, daz wir daz guet Pranstat gelegen in Munschircher pfarr daz dez guten herren sand Gylgen und seines gotzhauss ze Pazzaw freys aigen ist mit wolbedachtem muet nur auf unser vier leib geworben haben von dem erbern herren hern Stephan zu den zeitten pfarrer dez egenanten gotzhauss sand Gylgen, also daz wir daz vorgenant guet mit allen ern und nutzen und mit aller zuegehorung wesenleich inne haben sullen alle di weil und der vorgenanten unser leib ainer oder mer lebent. Wir sullen auch daz guet ze dorff und ze veld altzeit pawleich legen und selber darauf sitzen mit der beschaiden, daz wir dem egenanten hern Stephann oder seinen nachkomen pfarrern datz sand Gylgen jarleich an unser vrawn tag alz si geporn wart zu der dienst zeit an alle irrung wie daz jar stet von dem vorgenanten guet an allen iren schaden dienen und raichen sullen ain pfunt gueter wienner pfenning und ze ostern fur daz weysat zwen chas di acht wienner pfenning wert sein und viertzig ayr an allez vertziehen. Wir sullen auch jarleich in ains pfarrer datz sand Gylgen stift gen mit zwain hunern und ane schaden dar auz und auch alle di gehorsam laisten di ander sein holden tun, und welhes jares wir dem egenanten pfarrer oder seinem nachkomen daz vorgenant pfunt geltes nach dem egenanten unser vrawn tag versezzen viertzehen tag, als oft sol in je hin nach zu sambt der gult auf dem vorgenanten guet ze wandel gen und vervallen sein zwen und dreizzig wienner pfenning, und mag auch ein igleich pfarrer datz sand Gylgen wer der je ist oder wirt oder ir anwalt uns auf dem vorgenanten guet darumb pfenden mit gericht oder an gericht wie si wellen als verr, untz das si dez allez gentzleich gewert werdent, und sullen si dez unenkolten sein gen allen leutten; auch ist ze merchen daz wir die vorgenanten vier leib drei zwen oder ainer dem pfarrer datz sand Gylgen den vorgenanten seinen dienst chlain und grozzen zu den vorgenanten tagen ainen oder mer nicht richten und dienten und in den darnach ain halbes jar versazzen, welbes jares daz geschech so sei wir dann afterdew von allen unsern rechten gentzleich geschaiden daz wir auf dem vorgenanten guet haben an alle widerred, und sol und mag auch dann ein jegleich pfarrer datz sand Gylgen nach dezselben seins gotzhaus frum mit dem guet tun und lazzen wie er wil. Und wann wir die vorgenanten vier leib nicht mer sein und mit dem tod abgen, so ist dem pfarrer und dem vorgenanten seinem gotzhaus datz sand Gylgen daz vorgenant guet mit allen eren rechten und nutzzen alz wir ez di weil hinder uns lazzen haben gentzleich ledig und loz worden an alle widerred, also daz niemant von unser vorgenanten vier leib wegen darauf noch darnach chain ansprach voderung noch recht furbaz nimmer mer haben noch gewinnen sullen weder mit recht noch an recht in thainer weis. Daruber ze urchund geben wir den brief versigelten mit dez erbern mannes unsers lieben herren Leupoltz dez Tuemayr zu der zeit probst von der Inprukk anhangunden insigel besigelten, darunter wir uns vorgenante vier leib mit unsern trewn verpinden allez daz stet ze haben daz an dem brief geschriben stet wann wir aigner insigel nicht haben. Der handlung sind auch zeugen Gebhart der Chrispelsteter Chunrat Schatzel vorsprech Hainreich Tragner Hainreich Gewdenperger und Hainreich von Stainatzawn. Der brief ist geben dez pfintztags in der osterwochen nach Christes gepurt dreutzehen hundert jar und in dem drew und sibentzigsten jar."}
{"text": "Ich Eberhart von Waltse Houbptman ob der Ens Tvn chunt,. Daz mich Graf Hainrich von Schownberch hat angesprochen von seinen begen Vnd von seiner Bruder begen in offener Schrann Vmb daz Hows ze Wrewdenstain Als verre, Daz Er dar vmb ainer Vrthail dingt fuer meinen Herren Hertzog Albrechten von Osterrich Vnd die selb vrtail in dem nachten lanttaiding dar nach hie vor ze Perig sein gebesen. Da die vrtail nicht chom, da stuend jch vf an. dem Mitichen Vnd satzt meinen vetern Reinprechten von Waltse an. mein stat Von meines Herren des Hertzogen begen vnd nam ainen vorsprechen, den hiez jch dar vmb vragen; seid daz die vrtail hie vor solt sein Vnd hie vor nicht enber, waz dar nah recht beer; Da ward mir ertailet, Ich wer geruebt vmb daz Hows ze Vrewdenstain Vnd vmb die ansprach, dar vmb si mich ansprachen Vnd da von daz jch Lantrichter was, Hab jch den Brief versigelt mit meines Veter jnsigel Reinprechts, den jch an mein stat gesetzt het, Vnd mit meinem Jnsigel. Ez ist ouch gezeug mit ier Jnsigel mein Swager Her Hainrich von Volchesdorf, Gvndakcher von Starchenberch, Hans von Reihenstain vnd Her Vetz von Tann. Der Brief ist geben ze Perig, da von Christes geburd waren ergangen Dreuczehen Hvndert vnd Virtzich Jar, Des nachsten Mithen nach Sand Merteins tag des Heiligen Pichscholfs."}
{"text": "Ich Dietreich der Zauhinger und ich Rueger sein brueder und ich Chunegunt ir baider mueter und alle unser erben, wir verjehen und tuen kunt allen den die den brief sehent oder hoernt lesen, di nu lebent und hernach kunftig sint, daz wir ze lehen gehabt haben von dem edeln fursten pischolf Albrechten ze Passaw und von dem goczhaus daselbn ainen halben zehent bei Retlperg auf vier lehen ze Pheffing und auf dem Haigarten hof; denselben halben zehent haben wir ze chaufen geben mit verdachtem mutt und mit guetem willen aller unser erben, zu der zeit do wir iz wol getuen mochten, dem erbern mann Petrein dem Voller und seiner hausfrawn ver Margreten und allen irr erben umb sechzehen phunt phenning wienner muns der wir recht und redleich gewert sein. Wir haben den egenanten halben zehent auch auf geben unserm herrn pischof Albrechten von Pazzaw mit allem nucz und recht, als wir inn gehabt haben, das er inn verlihen hatt dem vorgenanten Petrein dem Voller und seiner hausvrowen ver Margreten und allen irr erben ze rechtem lehen und allen irr frum damit ze schaffen, verkaufen und versetzen und geben wem si wellen mit unserm gueten willen an allen irresal, und wellen des irr scherm und gewer sein fuer alle ansprach, als lehens recht ist in Osterreich. Nement sew daruber dehainen schaden mit recht an dem egenanten halben zehent, den sull wir inn ablegen, und sullen das haben auf allen dem guet das wir haben in Osterreich. Das inn die red stet und unzebrochen beleib, so hab wir gebeten den erbern herrn herrn Dietreichen den jungen von Weissenberkch und herrn Weikcharten von Retlperg, das die paid irr insigel an den prief gehangen habent zu ainem waren gezeug diser sache, want wir selb nicht insigel ze der zeit gehabt haben. Der prief ist geben dacz Sannd Polten, nach Christes geburt uber dreuzehenhundert jarr darnach in dem neun und dreissigisten jarr, an sand Urbanns tag."}
{"text": "Allen, die disen gegenwurtigen brief ansehent alder horent lesen, kunden wir her Walthervlrich ritter vnd Walther gebruder von der Alten Clingen frie herren vnd veriehin dez offenlich an disem brieue, daz wir willeclich vnd gern durch got vnd durch bette der erwirdigen vrowen . . der abtissinne vnd dem . . conuente gemainlich dez gotzhuses ze Maggenowe reht vnd redelich geben haben ze rehtem aigen die hube ze Flawille vnd swaz darzv hort mit allem reht, dv hern Armors von Luterberg waz, vnd haben inen die selben hube geben vnd gefertegot fur reht aigen mit allen den worten werken vnd getaten, so darzv horte ald gehoren mohte nach gewonhait vnd nach reht, vnd haben vns dar vber verzigen vnd verzihen vns an disem briefe fur vns vnd fur alle vnser erben vnd nachkomen gen den vorgenanten gaischelichen vrowen vnd gen allen iren erben vnd nachkomen alles dez rehtes vnd aller der ansprache, so wir an dem vorgenanten gut hatten ald von dekainen dingen gehaben mohten, wir vnd vnser nachkomen solin och dez selben guts ir vnd ir nachkomen reht wern sin fur reht aigen nach reht ane gevarde. Vnd ze warem vnd offenne vrkunde vnd stater vnd ewiger sicherhait aller dirre dinge geben wir die vorbenenten her Walthervlrich vnd Walther gebruder von der Alten Clingen fur vns vnd alle vnser erben vnd nachkomen den vorgenanten gaischelichen vrowen der abtissinne vnd dem conuente dez gotzhus ze Maggenowe vnd iren nachkomen dar vber disen brief mit vnseren aigenen insigeln besigelten. Dis beschach vnd ist dirre brief ze Costentz geben, do man von Cristes geburt zalte druzehenhundert jar, dar nach in dem siben vnd drissigosten jar, an sant Michels abende."}
{"text": "Ich lewkart von Od in Newchircher pfarr Paben Newnkirchen vergich offennlich vnd tuen kundt allen den, die nun sind vnd hernach kunfftig werdent, die disen brif ansehennt, lesennt oder horen lesen, das ich zu der zeit, do ich das wol getuen mocht, gewaltig meiner Synne mit wol bedachtem muet als an meinem lesten geschefft meines Seelgerets vnd aller meiner sach mit guetlicher verhennknus aller meiner Erben vnd meiner geschwistreid vnd mit guetlichem willen meines wirts Vlreichs des schewchinger meins Rechten freyen Erbaigenns getailt von allen den erben mit Rechter furzicht vnd auch abgekaufft von allen den erben, die darzu gehorennt, lediclich vnd vnuersprochennlich aufgegeben vnd eingeanttwurt han durch mein vnd aller meiner Vodern Seel willen dem Gotshaws vnnser frawen vnd den geistlichen lewten der Samnung datz Pawngartennperg, do ich auch Erwelt zu ligen han mit meinem todpett, den hof, der da haisset der kunigshof in Krewtzer pfarr mit Rechter aigenns gwer vnd mit alle dem recht, als ich in vnd all mein vodern Ennher pracht vnd jnne gehabt haben, mit alle dem vnd darzu gehort ze holtz vnd ze veld, versuecht vnd vnuersuecht, wie das benennt ist, zu einem ewigen seelgeret also beschaidennlich, das ich vnd der vor genant Vlrich mein wirt denselben hof von dem Gotshawss vnd von der Samnung die nutz vnd gwer haben sullen auch jnnhaben von In vnuerkumert jn Rechter purckrechts gwer dauon zu dienen jarlich drey phenning purckrechts an Vnnser frawen tag ze dienstzeit jm herbst vnntz an vnnser beder tod. Wann mir bede dann nicht mer seind nach vnnserm tod, so sullen sich die vor genannten herren mit vollem Recht lediclich vndterziehen desselben diensts vnd aller vordrung desselben hofs, wie der genannt ist, vnd sullen dauon alle Jar ainen Jartag begeen an dem tag, als got vber mich gepewtt, mir vnd all meinen vodern gemain ze hilf vnd ze trost ewiclichen. Vnd desselben tags sol der schaffer des closters den herren einen vollen dienst geben, Prot, wein, Visch, als gewonleich in dem Orden ist. Vnd des guets bin ich vnd all mein Erben des Closters vnd der Samnung Gwer nach lannds Recht. Wolt das yemant vndterkomen, der sol dem vogt des Closters verfallen sein ze geben Sechtzig phundt wiener phenning, die er dem Closter mit der herren gewissen sol anlegen, die jch auf demselben guet gegeben han ze einem Rechten Satz an Sannd Michels tag lesung. Daruber zu einer Rechten vestigung, das ditz mein vnd aller meiner vodern Seelgeret hinfurbas ewiclich stet vnd vnzebrochen beleib, Gib ich dem vor genannten Gotshaws vnd der Samnung disen brief versigelt mit meins herren Innsigel von Cappell herren hannsen, der des damit gezewg ist vnd vor dem die red geschehen ist, wann ich selbs nicht Innsigels han vnd er auch obrister Lanndt Richter in dem Machlannd vnd des Closters Vogt ist an des fursten stat von Osterreich. Des sind gezewg her hainrich der pfarrer, datz Paben Newnchirchen, her Ott der harlunch, her Ott der Chuleuber, Herbord der Frey, Weichart der alt Lanndtrichter, hainrich der richter datz Paben Newnkirchen, herword sein sun, Seyfrid der Amman vnd darzu annder Pidberlewt genueg. Das ist geschehen vnd der brief ist daruber gegeben, do von Crists geburd erganngen waren dreutzehen hundert Jar, darnach in dem Vier vnd dreissigistem Jar des Mittichen in der Phingstwochen."}
{"text": "Wir Ruedolf von Gotes genaden herczog ze Ossterreich ze Steir ze Kernden graffe ze Tyrol enbieten unssern lieben getrewn allen herren rittern und chnechten allen lantrichtern richtern und andern amptlawten, allen lantlawten und umbsaczen edelen und unedlenn unsser gnad und alles gut, wist daz wir unssern purigern von Enns enpholichen haben, daz si rinchmawr an ir stat und di stat und turn pessern und ander paw tun der si notdurfftig sind, enphelichen wir ew und wellen gar ernstleich, wa si zwischen Enns und Steir chalichstain darczu vindent und hebent oder chlawbent, daz ir si di nement und fueren lasset an alle irrung, daz daz egenant ir baw nicht gesawmpt werde, wer si daruber irret der tat ganczleich wider uns. Geben ze Enns an sand Chlaren tag millesimo trecentesimo sexagesimo quarto."}
{"text": "Wir Stephan von gotes genaden phallczgraff ze Ryn, herczog in bairen veriehen an dem brieff offenbar, das wir durch hayl vnser vnd vnserer vorvodern vnd besunder durch starche pet vnsers lieben getrewen ludwigs des Grans abgenomen haben vnd auch ganczlich vnd gar abnemen mit disem brieff in vnsern Gerichten zu weilhart vber all vnd auch in dem ze Scherding vber al, das chain vnser vitztum, Richter, scherg noch dhain andre amptman nit zu schaffen sol haben mit dhainem phaffen, so er gestirbet, noch in an seinem gut nach seinem tod in hawss noch hoff mit dhainerlay vordrung, dew sej komen von newer oder alten gewonhait, sol furbas laydigen, das sej an dem priester, der selbe ist gesezzen oder der zu herre oder geselle auff der kirchen ist. vnd die vorgenant fordrunge vnd auch alten gewonhait, die vncz her gewesen ist, nemen wir abe vnd gepietten allen vnsern edlen lewten vnd amptlewten, swie di sint genadt , das si furbas dhainen phaffen noch priester an irm gut besweren oder laydigen bej vnsern hulden. wer es aber daruber thut, der tut offenlich wider vns vnd gehaizzen den zu pessern darumb mit disem brieff an leib oder gut noch vnsers Rattes Rat so grosslich, das wir sein von den andern werden erlassen. Vnd das alles stat beleib, geben wir ze gewissem vrchundt disen brieff mit vnserm jnsigel versigelten Vnd ist daz geschehen, das von Cristes gepurdt waren Tausent drewhundert jar, in dem sibenten iar An des heiligen krewcz tag jn exaltacione ze Chambe."}
{"text": "Allen den, die disen brief sehent alder horent lesen, kunde ich Wern von Batzenberg, daz ich von aigenen vnd friyen willen dur got vnd miner sele vnd miner vordern ze ainer ewigen behugde han gegeben vrilich vnd aigenlich den erberen vnd gaistlichen luten . . dem abt vnd dem conuent vnd irme gotzhuse ze Ruti dez ordens von Premonstrey in Costentzer bistom die vordren hube ze Ingenmath, dv da giltet siben mut kernen vnd funf schilling pfenning, zwen kloben werchez, hundert aiger, zwai herbest hunre vnd ain vasnaht hun, dv da but H. der Altenweger vnd lehen waz von minen herren von Toggenburg, die lehenschaft si von in gewnnen hant, als ez in notdvrftig waz, mit aller der rechtunge vnd besitzunge, so ich dar an hatte, ze besitzenne, ze besetzenne vnd ze entsetzenne, als sv von recht ir aigen gut sont vnd in nutz ist, vnd verzihe mich ir och an disem gegenwurtigen brief vur mich vnd alle min erben mit aller der rechtunge vnd aigenschaft, so ich dar an hatte alder noch gewinnen mochte, als ez in notdurftig ist, mit den nach geschribenen gedingen. Swenne daz ist, daz got vber mich gebutet vnd stirbe, so sol man dar nach eweklich min jargezit vnd miner muter seligen vro Guten von Batzenberg began mit singgenne vnd mit lesenne vnd allem gotzdienst, als dar zu horet vnd ir ordens recht vnd gewonhait ist, vnd ze ietwederme jargezit sol man den conuent trosten mit win vnd mit vischen erberlich. Wan sol och ze herbest ielichem herren vnd bruder geben eweklich zwen grawe sokke, vnd sol man dar zu setzen so vil geltez, so daz bedarf. Ez wart och verdinget, daz sv mir die selben hube verlihen, ob ich si han wolte, vntz an minen tot jerlich vmb ain hun. Were aber, daz ich si nit han wolte, so sont sv mir den zins, so vil so in dem jar vf der hube wirt, antwurten ze Ruti in ir kloster oder ze Raprechtzwile oder ze Wil oder ze Frowenvelt oder ze Wintertur oder ze Zurich, als ich denne mutende bin. Ist aber, daz brest in vellet, dar an sv schuldig vnd sumselig sint, den svlen sv tragen. Were aber, daz vf dem gut brest in viele von hagel vnd von vngewechste, daz mir der rechte vnd gewonlich zins nit werden mochte, den bresten sol ich selber tragen. Vnd daz diz iemer stete belibe vnd ane allen krank, so gibe ich der vorgenant Wernher von Batzenberg den selben gaistlichen luten . . dem abt vnd dem conuent ze Ruti disen brief besigelt offenlich mit minen aigenem ingesigel. Diz beschach ze Ruti in dem kloster, do von gotez geburte waren druzehen hundert jar, dar nach in dem zwai vnd drissegostem jar an dem sunnentag ze mitter vasten, da ze gegen waren dise gezuge, H. der Altenweger, C. der Furawanger, C. der Keller von Beroltschwile, C. der Lopper von Ermbrechtschwile, Rudolf der Mag, Joh. vnd Ru. sin svn, R. der Kerman von Vegschwile, . . der Stalder von Vischental, R. der Knelling von Obern Tunrten, Vl. der Tuschenner, R. von Tanne vnd ander erber lute."}
{"text": "Ich Elzbet hern Hermans Witibe von Ladendorf, dem got genade, vnd ich Wernhart ir Svn Wir veriehen vnd tvn chunt allen den, die disen prief lesent oder horent lesen, die nu lebent vnd hernach chunftich sind, Daz wir mit vnser erben gvten willen vnd gvnst, mit verdahtem mut vnd auch zu der zeit, do wir iz wol getvn mochten, verchauft haben vnsers rechten aigens fvnf phvnt wienner phenninge geltes, der drei vnd zwaintzig phenning vnd fvnfthalb phunt wienner phenninge geltes ligent datz Ladendorf auf drithalben Lehen vnd auf Siben Hofsteten vnd auf allev dev vnd darzv gehoret ze velde vnd ze dorf, swie so daz genant ist, vnd Siben vnd drey Schillinge wienner phenninge geltes, dazselbens auf vrbar aechern vnd auf weingarten. Daz vorgenant gvt alles haben wir recht vnd redleich verchauft vnd geben mit allem dem nutz vnd recht, alz wir iz in aigens gewer herpracht haben, vmb sechtzich phunt wienner phenninge, der wir recht vnd redlich gewert sein, dem erbern herren Apt Mauritzen datz den Schotten ze Wienne vnd dem Gotshaus vnd der Samnunge gemaine daselbens furbaz ledichlich vnd vreilich ze haben vnd allen im frumen damit ze schaffen, verchauffen, versetzen vnd geben, swem si wellen, an allen irresal. Vnd darvber durch pezzer sicherhait so setzen wir, Ich Elzbet hern Hermans witibe von Ladendorf vnd ich Wernhart ir svn, dem vorgenanten herren Apt Mauritzen datz den Schotten vnd dem Gotzhaus vnd der Samnunge gemaine daselbens zv rechtem scherm vnd Ebentevre vnsers rechten Chauf aigens drev viertail weingarten, dev da ligent ze Ladendorf an dem Chirichperge, die da dienent alle iar vier vnd zwaintzich Emmer weins, vnd ein halbev wise bei dem Hanger paume vnd vnsers pawes daselbens zwai min viertzich jeuchart achers, also beschaidenlich, ob si dehainen schaden mit recht an den fvnf phunden geltes gewunnen, den suln si haben auf der egenanten Ebenteure. Waer aber, daz in an derselben Ebenteure icht abgienge, daz suln si haben auf vns vnd auf allem vnserm gvt, daz wir haben in dem Lande ze Oesterrich. Vnd wand mein Muter, dev egenant vro Elzbet, selber nicht aigens Insigils hat, darvmb so gib ich Wernhart in disen prief zv ainem offen vrchunde vnd zv ainem waren gezeuge versigilt mit meinem Insigil vnd mit der erbern herren Insigiln Graf Chunrades von Schawenberch, hern Vlreichs von Meichsawe obrister marschalch in Oesterrich, hern Vlreichs von Pillichdorf, hern Marchartes von Mistelbach, hern Chunrades von Ladendorf, die diser sache gezeug sind mit irn Insigiln. Diser prief ist geben ze Wienne nach Christes gepurt dreuzehen Hundert iar in dem funf vnd zwaintzgisten iar, darnach an sand Phylips und sant Jacobs tage."}
{"text": "Wir Otto graf ze Schaunberch vnd probst ze Ardacher veriehen vnd tuen chund allen den, di disen prif sehent, hoerent oder lesent, di nu lebent, oder her nach chunftig sint, daz fuer vns vnd fuer vnser capitel ze Ardacher ist chomen der erbar ritter her Walther, ze den zeiten purgraf ze Seusnekk, vnd hat nach seiner pesten vreunt rat vnd mit allen sein erben guetlichem willen vnd rat ze der zeit, do er iz wol getuen mocht, den hof, der da haizzet der freynhof gelegen pey Seusnekk, vnd den er gehabt ze rechtem lechem von vns vnd von vnserm gotzhaus, lautterleich vnd gentzleich aufgeben hat innerchleich durch got zu einem ewigen selgeret vns vnd vnserm gotzhaus ze Ardacher mit allen den rechten vnd nutzen ze holtz vnd ze ueld, versuecht vnd vnuersuecht, di durch recht dar zue gehorent, also mit der peschaiden, daz wir mit vnsers capitels rat vnd willen vnd mit rechter fuertrachtung dem vorgenanten hern Walthern vnd dem capitel ze Ardacher den obgenanten hof aufgeben haben die aygenschaft mit solicher beschaiden, daz man vns dem probst vnd allen vnsern nachchomen da von dienen schol alle iar sechtzig Wienner phenning, vnd waz der hof vber di sechtzig phenning nutz vnd geltz tragen mag, daz schol gantz vnd gar ze Ardacher auf den chor in das oblagium dienen in allem dem recht, als man in ander ir guet in daz oblagii dient. Iz schol auch vnser vorgenantz capitel das selgeret vnd den gotzdienst alle ierleich vntzebrochenleich gantz vnd stet behalten, als dem vorgenanten hern Walthern von dem selben capitel verschribn ist. Vnd daz di vor geschriben sach stet vnd vntzebrochen von vns vnd von vnsern nachchomen beleih, geb wir disen prief versigelten mit vnserm anhangundem insigel. Der prief ist geben datz Schounberch, da man zalt von Christes geburd dreutzehen hundert iar darnach in dem dreu vnd viertzkisten iar, an sand Johans tag gotes tauffer."}
{"text": "Ich Margret hern Chvnrat Merchleins witib des alten Richters von Weytra, dem got genad. vergich vnd tvn chvnt allen leuten, die disen brief sehent oder horent lesen, di nv lebent vnd her nach chunftig sint, daz ich mit wol verdachtem mvet meins selbs vnd mit guetem willen vnd gvnst aller meiner vreunt zv der zeit, dv ichs wol getvn macht han gegeben vnser vrowen von himel vnd den erbern gestleichen vrowen datz sant Bernhart meines rechten gechaufften guetes ein weingarten, der da leit ze Leubs an der Wart des anderhalbs Jeuch ist, da von man dienet alle iar an sant Michahels tag dem pfarrer datz Leubs auf gotes leichnam alter sechs vnd zwaingz phenning wienner mvnzz also beschaidenleich, daz der selb weingart ewichleichen pei demselben chloster vnverchauft vnd vnverchumert peleib, vnd daz di selben vrowen allen den wein, der in dem egenanten weingarten wirt vber daz paw in irem Conuent alle iar in dem Aduent vnd in der vasten ze pfruent trinchen schullen vnd nicht verchauffen auf di red, daz di selben vrowen meiner sel ewichleichen vnd meines egenantes wiertetz hern Chunrates sel vnd aller vnser vodern sel ewichleichen hintz got gedenchen in irm gepet vnd in aller irr andacht, vnd vnsern iartag alle iar pegen nach grabes ordens gewonhait. Vnd wer daz awer getan, daz man daz also nicht volfuert als vor geschriben ist, also daz man den wein dem Conuent ze trinchen nicht geb, swelich iar daz geschech, so sol sich der Apt von Zwetel, swer der ist, des selben iar alles des wein vnderwinden, der des iar in dem selben weingarten warden ist. Saumt man awer daz daz ander iar zve, so sol sich der egenant Apt von Zwetel des weingarten gantz vnd gar vnd freileichen zv seinem chloster vnderwinden, vnd sol daz geschaft da von also volfueren hintz seinem Conuent, alz iz vorgeschriben stet. Vnd dar vber so gib ich in disen brief zv einem offen vrchunt vnd zv einem waren gezevg diser sach versigelt mit meinem insigel vnd mit des edeln herren insigel hern Stephans von Meyssaw obristen Marschalch in Osterreich, der diser sach gezevg ist mit seinem Insigel, den ich dar vmb gepeten han vnd mit hern Chuenratz insigel dez pfarrer datz Leubs. Diser sach sint gezeug Fridreich der sneider, Hainrich der Herler, Hainrich der Wedel, Andre der Romer vnd ander frumer leut genvech. Ditz dinch ist geschehen vnd diser brief ist gegeben ze Leubs da man zalt von Christes gepuerd dreutzehen hvndert iar dar nach in dem drev vnd virtzigistem iar an sant Laurentzen tag."}
{"text": "Allen den, die disen brief an sehent oder horent lesen, kunden wir Vlrich von Wolfurt ritter vnd Rudolf von Wolfurt gebruder vnd veriehen des offenlich mit disem brief fur vns vnd fur alle vnser erben vnd nahkomen vmb die stoz vnd misshellung, so wir gehebt habin mit dem hohwirdigen fursten vnserm gnadigen herren Cunen von gottes gnaden abt dez gotzhus ze sant Gallen von des maijer amptes wegen ze Scheftnow, daz wir darumb lieplich vnd fruntlich verrichtet vnd veraint mit im siient, also daz wir noch kain vnser erben noch nahkomen kain reht vordrung noch ansprach noch zu dem selben maijer ampt mit aller zugehord von disem tag hin, alz dirr brief geben ist, niemer me gehaben noch gewinnen sullen in dehain wis, vnd darumb so sint wir komen vnd gestanden fur den selben abt Cunen vnsern herren vnd habin da mit ainmutigem gutem willen vnbetwungenlich daz selb maijer ampt vnd alles daz reht, so wir daran vnd darzu ie gehebt vnd gewunnen habin, in des selben abt Cunen siner nahkomen vnd in sines gotzhus hand letklich vnd frilich vf geben vnd zu iren handen braht, alz reht sitt vnd gewonlich waz, vnd habin vns och daruber in des selben abt Cunen vnd siner nahkomen vnd in sines gotzhus hand luterlich vnd frilich bede gemainklich vnd ietwedre besunder fur vns vnd fur alle vnser erben verzigen vnd entwert vnd verzihen vnd entwerin och mit disem brief gentzlich gar vnd och reht vnd redlich an dem vorgeschriben maijer ampt mit allen rehten vnd mit aller zugehord alles rehtes gaistlichs vnd weltlichs gerichtes aller gemainschaft vnd tailes aller vordrung vnd ansprach vnd aller der ander sach vnd geuerden, da mit wir oder jeman andrer von vnsren wegen vnd an vnser statt das selb maijer ampt mit allen rehten vnd mit aller zugehord nu ald hernach gar oder an dekainem taile kundint angesprechen ald da mit wir dise vfgebung verzihung vnd dis sach wider ruffen gewenden ald ze niht schaffen ald machen mohtint in dehainen weg, an geuerd. Vnd des vnd hieruber ze ainer bestaten sicherren warhait aller vorgeschribner ding vnd gedingde haben wir Vlrich von Wolfurt ritter vnd Rudolf von Wolfurt gebruder da vorgenant vnsri insigel fur vns vnd fur alle vnser erben vnd nahkomen offenlich gehenkt an disen brief. Der geben ist ze Wil in der statt an dem nahsten samstag nach sant Margrethun tag, do man zalt von gottes geburt druzehenhundert jar, ahtzig jar, darnach in dem andern jare."}
{"text": "Allen den, die disen brief ansehent alder horent lesen, kunden wir Eppo von Eppenstain vnd Rudolf der Asster von Wile vnd veriehen offenlich mit disem brief fur vns vnd vnser erben, das wir den erwirdigen gaistlichen herren apt Hainrichen vnd dem conuent gemainlich des gotzhus ze Rino sanet Benedicten ordens in Costentzer bistum vnd irem gotzhus reht vnd redelich ze kouffen geben haben Walthern den Nufrer, der von dem libe vnser aigen gewesen ist, vmb zwai pfunt pfenning Costentzer muntz, der wir von dem vorgeschriben apt Hainrich gantzlich gewert sint an vnsern guten nutz, vnd dar vmb so entzehen wir vns mit disem brief fur vns vnd alle vnser erben gen den egnanten herren von Rino iren nahkomen vnd irem gotzhus des vorgenanten Walthers des Nufrers aller der recht, so wir an ime hatten, vnd mit namen aller der hilf vnd alles schirmes gaistliches vnd weltliches gerichtes, damit wir ald vnser erben, ob wir nut werin, die vorgenanten herren von Rinowe ir gotzhus vnd ir nahkomen an dem vorgenanten Walthern lebenten vnd toten iemer mohtint bekumberren oder bekrenken an sinem libe oder an sinem gut an alle geuarde. Wir haben ouch gelopt fur vns vnd vnser erben den vorgeschriben herren von Rino iren nahkomen vnd irem gotzhus, des obgenanten Walthers des Nufrers fur aigen recht wern ze sin an allen stetten, wa su des noturftig sint, nah recht. Vnd ze warem vrkunde diser vorgeschribener dinge so haben wir vnseru insigel fur vns vnd vnser erben, die wir da mit ouch hierzu binden, offenlich gehenket an disen brief. Der geben wart an dem samstag nah des hailigen cruces tag ze herbst in dem jar, do man zalt von gottes geburte druzehenhundert vnd sahzig jar, darnah in dem ahtenden jare."}
{"text": "Ich her Albrecht von Capellen ze den zeiten gesell ze Chappellen und ich Heinrich von Meinhartstorf ze den zeiten ambtman des edlen herren hern Gotschalich von Neyperch und all unser erben wir verjehen offenbar an disem brief und tun chund allen den die in sehent oder hornt lesen, die nu lebent oder hernach chunftig sind, das wir mit gemain bedachtem radt und mit gunst aller unser erben, mit gesampter hant, ze der zeit do wir es wolgetun mochten, besunderlich durch got und durch aller unser vorvodern sel hail willen gechauft und geben haben dem gotshaus ze Capellen und dem pharrer daselben zu den zeiten pharrer Niclan und allen sein nachkunftigen pharrern ze Chappellen die gueter di hernach beschriben und benant sind, dew wir haben in gegeben mit aller unser erben gueten willen dem erberen gotshaus ze Chappellen: Das guet das wir gechauft haben von dem erberen herren hern Kristan dem Stainer seins rechten aigens zehen und drei schilling phening gelts wienner munz, die man dient an sand Michelstag von ainem halben lehen das da leit ze Weyssenchirhen. Si habent uns auch darzue gegeben das guet das si gechauft habent von dem erbern ritter hern Wernharten dem druchsessen von Reycherstorf seins rechten aigens sechsthalben schilling phening gelts wienner munz, der man dient an sand Michels tag von ainer hofstat die do leit ze Weyssenchirhen ainen und dreissigk phening wienner munz und vier und vierzig phening wienner munz an sand Michelstag von zwain ekchern die do ligent ze Eberhartstorf; desselben gelts dient man drei schilling phening wienner munz an sand Michelstag von achkeren die do ligent ze Weissenkirchen. Si habent uns auch darzue gegeben das guet das sew gechauft habent von dem erbern chnecht Hainreichen dem Chlingenprunner seins rechten aigens funf und drei schilling phenning wienner munz, der man dient an sand Michelstag von ainer hofstat die da leit zwischen ze Weissenkirhen zwainzigch phening, und des selben gelts dient man an sand Michelstag funf und sibenzigk phening von uberlent; dieselben achker ligent auch ze Weissenkirhen. Und also macht das gelt mit der summe zwelif schilling phening gelts wienner munz. Die vorgenanten gueter hab wir gegeben zu dem vorgenanten gotshaus ze Chappellen mit allen dem recht und nucz und darzue gehort, westift und unbestift, wie es genant ist, also beschaidenlich das her Nicla der pharrer und all sein nachkunftigen alle mantag ainer mess gepunden sol sein, und die mess schol gesprochen werden datz Weissenkirhen auf sand Maria Magdalen altar. Wer aber das, das die mess auf demselben alter nicht volfurt wurd von ehafter not oder wie das chaum, so sol die mess gesprochen werden darnach an dem nagsten freitag, es sei dann ein veirtage an dem montag; so sol man die mess nicht anderswo singen noch sprechen dann auf dem vorgenanten sand Maria Magdalenn alter. Und ob der obgenant pharrer ze Chappellen oder sein nachkunftigen lenger saumich daran weren und die mess zdem tag nicht gesprochen wurd als vorgeschriben ist, so sol ich vorgenanter Albrecht und Hainreich von Manhartstorfe oder unseren nagsten erben, die nach unserm tod lebent, mit der gemain der pesten pharmann viren der obgenanten guetern uns under winden, an haben und inn haben mit allen nuczen, unz das die saumung des vorgenanten gotsdienst genzlichen ervolt wiert; und darnach sullen wir oder unser nachkunftigen her Niclon pharrer und dem gotshaus ze Chappellen geben und widercheren alles das das wir von den vorgenanten guetern genommen haben an allen schaden; und sol auch ein iglicher pharrer ze Chapellen seinen gesellen der vorgenanten gueter rechter herr her, stifter und storer sein; und von allen den selben gueteren, als vorgeschriben ist, sol ein islicher pharrer ze Chapellen seinen gesellen, die auf dem vorgenanten sand Marie Magdalenn altar mess habent, alle jar in raihen sol sechzig phennig fuer ir mue. Und der gueter aller, als is vorgeschriben ist, schol sein erbvogt, scherem und frister der erber herr graf Purkhart von Maydburkch und all sein erben, und sol man im raihen ze vogtrecht alle jar an sand Michelstag vier herbsthuener und nicht mer; und wer auf den vorgenanten guetern siczt, dieselben sullen uberhaben sein aller stewer und aller unrechter vodrung, nuer allain vor lanczstewer dem herzogen oder dem fursten ze Ostereich, dem sullen si stewer geben und mit leiden, als die anderen des vorgenanten gotshaus holden ze Chapellen. Das di red stet und unzebrochen beleib, daruber gib ich vorgenanter Albrecht und ich vorgenanter Hainreich von Manhartstorf und all unser erben dem erbern geistlichen herren brobst Dietmaren des gotshaus dacz Sandpolten und hern Ruegerent dem Pawer ze den zeiten techant mit der gemain des erbern convents dacz Sandpolten disen brief versigilt mit des erberen herren Albrechts von Aczenprukch und mit des erbern herren und ritter insigil hern Alrams des Petinger von Hayczing und mit des erberen chnechtz insigil Vlrich des Gnewzzen und des erberen chechtz Walthers von Chaczenperg und zue einem waren zeug diser sach, wann wir selben nicht aigens insigel haben. Der brief ist geben do man zalt von Christi geburde dreuzehenhundert jar darnach in dem sechs und funfzigistem jar, an dem heiligen auffarttag."}
{"text": "Ich Vlrich von Stubenberg tun kunt allen den die disen brief ansehent oder hoerent lesen, daz der erwirdig fuerst min gnedigen herr pischof Albreht ze Frisingen mir von besundern gnaden empholhen hat sinen turn der gelegen ist ob der nidern vest ze Lok, vnd dar zu sin vest Wildenlok vnd sol er mir von sant Johans tag ze Sunwenden der gewesen ist vor dem tag als diser brief geben ist, alle iar dar zu ze purkhut geben ahtzig mark Aglaiger pfenning oder die mvenss da fuer die in dem land ze Chrayn geng vnd geb ist, vnd sol mir die selben purkhut halb geben vf sant Martins tag vnd halb vf sant Georgen tag vnd sol noch enmag mich oder min erben niht enthusen, er geb mir och dann vor dritthalb hundert guldin die ich im berait gelihen han, alle iar ze rehtem zil daz ist vf sant Georgen tag, oder aht tag vor oder aht tag dar nach, vnd swenn er oder sin nachkomen daz gerunt, so sol ich oder min erben im oder sinen nachkomen den vorgenanten turn vnd die vest Wildenlok wider antwrten an alle widerede. Ich sol och den vorgenanten turn vnd vest behueten vnd besorgen mit wahtern, mit torwarten vnd mit einem erbern mann mit miner kost vnd zerung vnd sol dem vorgenanten pischof Albreht oder sinen nachkomen alle zit da mit warten vnd sin leut vnd gut treulich versprechen vnd schirmen an sinen schaden als ain getreuwer purggraf vnd phleger billich tun sol an alle geuerd, vnd sol och veber die vorgeschriben purkhut hincz sinen leuten vnd guten dehain vordrang tun noch vflegen. Swenn aber daz wer daz der vorgenant pischof Albreht min gnediger herr abgieng vnd nit enwer so sol ich oder min erben mit dem vorgenanten turn vnd vest ainem kuenftigen pischof warten in aller dez wiz als dem vorgenanten pischof Albreht ob er gelobt solt han. Dez ze vrkuend gib ich disen brief versigelt mit minem anhangendem insigel, der geben ist do von Cristes gebuert waren driuzehen hundert iar vnd dar nach in dem sibenden vnd funfczigestem iar, an sant Augustines tag dez hailigen lerers."}
{"text": "Ich Fridreich der Chersperger vergich an diesem brief allen den, die in sehent, hornt oder lesent, daz ich mit wolbedachtem mut vnd mit gutem willen meiner hausfrawn vrawn Hadweigen vnd aller meiner Erben han ze chaufen geben meinem aydem herren Vlreichen dem fulich, vrawn Chunigunten meiner Tochter seiner hausfrawn vnd ir paider Erben mein drittail, daz ich gehabtt han an der Mul, die da haizzet datz Taschelhartsmul, daz rechtes aigen ist, vnd dar zu die zwai drittail, die ich auch gehabtt han an zwain guten datz Rapoltzwinchel, die auch rechtes aigen sind, mit alle deu vnd dar zu gehert ze Holtzz vnd ze veld, besucht vnd vn besucht vmb ein gut, dez ich gantz vnd gar von iem gewert pin vnd der selber dreier drittail schol ich vnd mein hausfraw vnd vnser Erben sein vnd seiner Hausfrawn vnd ir paider Erben fur ein rechts chaufaygen gewer sein an aller der stat vnd si dez bedurffen nach Landes recht vnd darvber gib ich iem disen brief versigelt mit meinem jnsiegel vnd ze gezeug Hainreichs Insigel meins suns vnd wilhalm vnd Hainreichs Insigel meiner vetern. Dez sind gezeug her Engelschalich von Sluzzelberch, Tyem von Pernaw, Heertel von Hausperch, Otakcher von Lerbuchel, Fridreich Pauzzel, Helmenweig der Platzinsgut, Vlreich der Roentel vnd ander Laut genug. Der brief ist geben, do von Christes gepurd ergangen waren Dreutzehen Hundert iar, darnach in dem ains vnd dreizzigistem iar, an sand Peters tag."}
{"text": "Ich Hans Hubschli burger ze Rauenspurg verigich vnd tun kunt aller menglichem mit vrkund ditz offenen brieffz, daz ich an des erberer mans Hainr. Webers amans stat ze offem gericht vor dem rat ze Rauenspurg gesessen bin vnd das fur mich vnd das gericht komen sint Hainrich Vogt vom Lupoltz mit sinem fursprechen Cunrat Wirt an ainem tail vnd Vlrich Werhmaister vnser mitburger mit Hainrich Gundel sinem fursprechen, do klegt der ben Hainrich Vogt ze dem ben Vlrich Werhmaister vnd erzoget da ainen brieff vnd bat den da ze lesent vnd bedinget im da klag red vnd wider red vff, der selb brieff och mit recht vnd mit vrtail gelesen vnd verhoret wart, vnd der seit, das Vlrich Werhmaister recht vnd redlich ze koufent gegeben hett Rufen dem Vogt von Sumerow sinem vatter saligen etwifil gelegener guter, der etlichu lehen warent von dem hailigen rich vnd etlichu von dem gotzhus ze sant Gallen, vnd hett im och geben ain vogtye vber simlich lut, die oh lehen waren von dem gotzhus sant Gallen, vnd hett im die geben mit allen sinen rechten nutzen vnd gewonhaiten, als er die vntz her hett innegehebt, vnd solt och der lehen getriver trager sin vntz vff die zit, das er si geuertget von dem lehenherren, da war er zugeuaren vnd hett der lut ainen, der in die selben vogtye gehortt, geuallet vnd hett sich des gutz vnderzogen, als ver vntz daz der Ratzenhuser mit im tadingen mus, dar zu er nit recht hett, wan er sich der selben vogtye mit allen ieren rechten nutzen vnd gewonhaiten gentzlich verzigen hett, vnd bat ze erfaren mit vrtail, was er da och von dem hett in genomen, ob er im daz it billich solt wider keren, da wider antwrt der benempt Vlrich Werhmaister vnd sprach, er redti im wider sinem brieff nitz vnd logent nit, er hett im die vogtye vber die selben lut gegeben mit allen ieren rechten vnd nutzen, als er si vor hett inne gehebt, vnd sumti in daran nit, aber daz gotzhus sant Gallen hett vber die selben lut du recht, welas von todes wegen ab gieng, das in genoschaft nit gesessen war, das denn das gotzhus ze sant Gallen mit dem tailti, waz es gutz verliesi, vnd du selben recht hett er von dem gotzhus sant Gallen vnd getruwet got, er solt in och bi den selben sinen rechten lan beliben, dar vmb nach klag vnd widerred vnd nach des brieffz sag, wan der seit, das er im die selben vogtye vber die selben lut hett gegeben mit allen ieren rechten vnd nutzen, als er sin do hett inn gehebt, do wart ertailet mit merer vrtail, daz och Vlrich Werhmaister den benempten Hainrich den von Vogt vnd sin erben an der selben vogtie solt billich vngesumpt lan, vnd was er von dem Ratzenhuser hett ingenomen, dz er das Hainr. dem Vogt solt widerkeren gentzlich, hett aber das gotzhus ze sant Gallen zu den selben luten reht, dz das Hainrich der Vogt verantwrti gen dem selben gotzhus, dz er denn wandi, dz er recht tati. Des gerichtz mutet do Hainrich Vogt ains brieffz, der och im mit merer vrtail ertailet wart do ze maul, dar vmb gib ich im disen brieff von des gerichtz wegen besigelt mit sinem aigenn angehenkten insigel. Der geben wart an dem mantag vor sant Valentis tag, anno domini M CCC. octagesimo sexto."}
{"text": "Ich Weigant von Chritzendorf ze den zeiten Rihter und wir der Rat mit sampt der Gemeine der Stat ze Hertzogen Neunburch vergehen offenchlich und geben ze erchennen allen den, die disen Prief lesent oder horent lesent, die nu lebent und hernach chunftige sint, datz der Ersam man Apte Friderich und deu Samenunge des Gotes huses ze Chremsmunster reht und redelich umb ir ledich gut gechauffet habent wider Swoerzleins erben des Juden von Wien, wider Moysen, Morochay, Pezach und ysaac einen weiugarten, heizzet der Elsazzer, des Drithalp Geuch sint, und leit an der Stegleiten umb hundert phunt und umb dreu und dreizch phunt phenning wienner munze, habent auch si die Juden der selben pfenning gar und gaentzlich gewert, habent auch sich die Juden mit sampt ir Hausfrowen und mit gunst und mit willen aller ir erben des vor genanten weingarten reht furziht getan und habent in dem vor genanten Gotes huse auf gegeben ze rehtem Perchreht mit Gebharts hant von Sanct Mertein zwei Geuch, deu ligent in hern albers Perchreht von Chunringen und mit Gundolts hant ein halbez Geuch, daz leit in hern Greiffen Perchreht von Wienn. Habent auch die selben Perchrneister Gebhart und Gundolt dem e genanten Gotes huse ze Chremsmunster deu e geschriben Drithalp Geuch verlihen ze rehtem Perchrehte und under dem dienst, als ez mit alter gewonheit her chomen ist also, daz daz vorgenant Gotes hus ze Chremsmunster den e geschriben weingarten ledichlich und freilich haben suln ze rehtem Perchreht allen ir frum da mit ze schaffen, versetzen, verchouffen, geben swem Si wellen an allen Irresal und die vor genanten Juden Moyses und sin Hausfrowe Pitlinch, Morochay und sin Hausfrowe Poefel, ysaach und sin hausfrowe Anna, Petzach und sin hausfrowe Rachel habent dem vorgeschriben Gotes house ze Chremsmunster gesatzt ir leibe und ir gut ze rehtem Scherme fur alle ansprache als des Landes reht ist ze Osterriche. und wan der vorgedaht chouf und auch der Scherme mit unserm rat und mit unser gewizzen gewandelt und geschehen ist, des geben wir dem oft genanten Gotes huse ze Chremsmunster zu einem Sihtigen urchunde und zu einer staeten vestenunge disen prief mit unser Stat Insigel vervestent. Ditz ist geschehen und diser prief gegeben, do von Christes Geburt ergangen waren Dreuzehen hundert Jar, und in dem Neunten Jar an Sanct Erhardes tage."}
{"text": "Ich Jak ab Platten sesshaft ze Kalcherren vff Pfaffen wingarten kund vnd vergich offenlich an disem brief, das ich willenclichen mir vnd allen minen erben, ob ich enwery, ze rehtem ewigem erblehen reht vnd redlich jemer me han enpfangen nach erblehens reht von dem erwirdigen gaistlichen wisen minem gnadigen herren hern Walthern apt des gotzhuses ze sant Johann gelegen im Turtal in Costentzer bystum vnd von dem cappittel gemainlich des selben gotzhuses den wingarten vnd infang mitenander gelegen ze Kalcherren an der Halden ob dem weg ob der obren gebraiten, stosset ainhalb am ort by der Wolfgrub an den weg, der in dz holtz vffhin gat, vnd gat dz hagstal obnan vmbhin vntz an die kirchen, vnd darzu die zway stukli genant der Kofmanninnen gutli, die darzu gehorent, stosset dz ain ainhalb an den wingarten, dz ander lit vnder der gassen vnd stosset och ainhalb an die obern gebraiten. Die selben stukk gut vnd guter allu han ich mit grund mit grat mit steg mit weg vnd mit aller iro zugehorde fur ledigs aigen von inen ze ewigem erblehen vfgenomen vnd enpfangen mit solicher bedingde vnd beschaidenhait, das ich vnd all min erben vnd wer denn je die selben egenanten guter buwet vnd inne hat, den vorgedahten minen gnedigen herren allen iren nahkomen, ob si enwerint, alder iro pflegern, wer die sind an iro statt, jarklich den vierdentail des wines vsser dem obgenanten wingarten richten vnd geben sond je ze herpst ze dem windmot in dem torggel vnder der rennen der selben gewahsde vngeuarlich an all sundrung des wines weder des besten noch des ergsten an all hindernuss vnd widerred. Vnd sond inen och darzu von den egenanten zwain bletzlin der Kofmanninen gutlin allu jar vff sant Martis tag ze rehtem zinse richten vnd geben dry schilling guter pfenning Costentzer munss ald der munss, du je ze Veltk da fur loffig vnd gnam ist, an all geuarde vnd jerrung. Wir sond inen och iren zehenden von den selben gutern geben vnd lassen volgen jarklich, als och reht sitt vnd gewonnenen ist, an all geuerde. Ich egenanter Jak ab Platten han och den vorgenanten minen gnedigen herren vmb diss reht ewig erblehen der vorgeschriben gutern mit allen iren zugehorden ze rehtem erschatzz geben dru pfunt pfenning alles guter Costentzer munss, dero ich si gantzlich gewert han nach iro willen. Vnd sond och si vnd iro nahkomen min vnd miner erben reht vnd gut gewern sin nach reht vmb diss erblehen der obgeschriben guter mit allen iren rehten, wie oder gen wem es vns jemer notdurftig wirt, als och min brief wiset, den ich hiervmb von inen versigelten inne han, an all geuerde. Vnd sond och ich vnd min erben den obgenanten wingarten vnd die guter in eren han vnd e bessern denn swechern, och an all geuerde. Des alles ze warem vrkunde han ich vorgedahter Jak ab Platten den obgenanten minen gnedigen herren allen vnd allen iren nahkomen disen brief geben vnd fur mich vnd all min erben gebetten besiglen mit Johansen von Hofen des landammans ze Rankwil aygenn insigel, darunder ich mich verbunden han aller diser vergicht vnd dingen, dz selb insigel ich egenanter Johans von Hofen landamman ze Rankwil durch sin bett ze vrkund dirr sache geleit han an disen brief vnschadlich mir vnd minen erben. Geben am nehsten fritag nach aller hailigen tag, do man zalt von Cristes geburt druzehenhundert vnd ahtzig jar, darnach in dem funften jar."}
{"text": "Ich Wulfinch von Goldekk vergich offenbar an disem brieff fur mich vnd fur mein hausfrawn vnd fur all mein erben, daz ich durch meiner sel willen vnd aller meiner voruodern dem goczhaus ze Raytenhaslach vnd der sammung da selben gegeben han ze rechtem selgret meinew drew gut in der Castein, dy gehaissen sind Im graben, Praitenperch vnd In der lakchen, daz sy dy ewichleich haben sullen fur freyz vnd ledigs aigen, besucht vnd vnbesucht, mit dienst vnd mit stift, vnd mit allen den nuczen, dy da von mugen chomen. Vnd han auch sy der gut in nucz vnd in gewer geseczt bey mir lebentigen, do ich daz wol getan mocht, mit der beschaidenchait, daz dy obgenanten herren von Raytenhaslach alle jar ewichleich meinen jartag sullen begen an dem tag, alz got vber mich gebutt, oder dar nach inner acht tagen, wann sy dez aller besst weil vnd muzz haben. Vnd an dem selben tag sol man der sammung einen dienst geben iesleichem ein trinkchen welschs weins vnd ein weysses brott vnd czway stukch gesulczter visch. Si sullen auch an dem vorgeschriben meinem jartag dez abencz gemainchleich vigily singen vnd an margen gemainchkleich messe vnd sol mein dannoch wesunderleich gedacht weren in irem capitl vnd sol da besunders gebet vmb mein sei auf geseczt werden. War aber, dez got nicht welle, daz dy obgeschriben herren von Raytenhaslach dy ob genanten pund vber furen vnd mein jartag vnd den dienst allenweis nicht volfurten, alz oben ist verschriben, dez selben jares, wye offt vnd wye dikche daz geschach, sol der dienst vnd dy nucze von den obengenanten guten gehoren in daz spital ze Salczburch gar vnd ganczleich vnd sol daz den offt genanten heren vnd dem goczhaus ze Raytenhaslach andre jar, in den si dy obengenanten vnd verschribenew taiding ganczleich volfurten, an schaden sein vnd allen iren rechten. Vnd daz in vnd auch mir daz also stat vnd vnuerricht beleihe von mir vnd von allen meinen erben, gib ich in disen brieff ze vrkund der warhait versigelten mit meinem insigl vnd mit meines suns herren Wulfinges insigl. Daz ist geschehen nach Christus gepurd vber drewczehen hundert jar in dem drew vnd vierczigistem jar dar nach, an vnser frawn tag ze der chundum in der vasten."}
{"text": "Wir Gotfrid von gotes genaden bischove ze Passaw bechennen offenlich mit disem brief, das wir unserem getrewn liben Vlrichen dem schreiber unserm burger ze Sand Polten und seiner hausfrawn Chunigunden Petreins Woller tochter, dem got genad, und allen iren eriben verliehen haben den zehent ze Prunsleinsdorf ze rechtem lehen und desselben Woller haus ze Sand Polten ze nagst Petrein dem Wurfel, und die zwai lehen ains datz Purgarn und ein phister lehen, den weingarten ze Wolfpaizzing der haist Haug, und funfjeuch hart ackchers ze rechtem purkrecht, als wir von recht solten. Mit urchund diczs briefs, der geben ist ze Sand Polten, an sambstag vor dem swarzen suntag in der vasten, nach Christi gepurd drewzehenhundert jar darnach in dem sechs und funfzigisten jar."}
{"text": "Ich Vlrich Gruber burger von Judenburg vergih vnd tun chunt allen den die disen brief sehent oder hoernt lesen, daz ich willichlichen vnd mit verdahten mut meinem gnaedigen herren dem ersamen hern Chunr. von Chlingenberch erwelten vnd bestaeten bischof ze Frisingen in sein hant, im vnd seinem gotshous ouf gegeben han ein swaig dacz Hinderek dev vor mein rehtez aigen ist gewesen, vnd han dar nach die selb swaig von minem vorgenanten hern enpfangen ze rehtem lehen, also daz ich vnd alle mein erben, sven vnd toechter, die ez ze recht erben suellen hinnan fuer, daz selbe gut nah lehens reht enpfahen vnd inne haben sueln von minem hern dem bischof vnd dem gotshous ze Frisingen, vnd dar veber gib ich disen brief mit minem hangenden insigel versigelten. Des sint ouch getziugen die erbern hern graff Levtolt von Schovnberch probst ze Ardacher, her Emche von Alczai probst ze Werdse, her Nyclaus priester schaffer ze Welcz, her Albrecht von Chlingenberch, her Herman von Lyebenuels, her Friderich von Weltz ritter vnd Vlrich Silberchnoll, Peter Heller vnd Reicher Chrael burger ze Welcz vnd ander piderb levt genug. Daz beschach ze Welcz, do man zalt von Christes gebuerd drevtzehenhundert iar vnd dar nach in dem fuemften vnd czwainczigisten iar, an sand Affren tag."}
{"text": "Allen den, die disen brief ansehent lesent oder horent lesen, kunden wir die nachgenemten Margaretha Cunratz salgen dez vogtz von Wartense wilunt elichi tohter Haintzzen von Stainach elichi husfrow vnd Angnesa ir elichi swester Johansen salgen von Stainach wilunt elichi husfrow vnd veriehent offenlich mit disem brieue fur vns vnd fur alle vnser erben vnd nachkomen, daz wir baid gemainlich mit ainberem willen vnd mit guter vorbetrahtung den hof, den man nemmet Waldi, gelegen bi Schonnawegen, mit hus mit hof mit akkern mit wisen mit wasen mit zwi mit holtz mit veld mit wunn mit waiden mit stegen mit wegen mit wasser mit wasserflussen vnd gengen mit allen rehten nutzzen vnd gewonhaiten vnd mit allem dem, so von reht ald von gewonhait zv dem selben hof ze Waldi ald darin gehort, ez sie genemptz oder vngenemptz, gesuchtz oder vngesuchtz, wissentz oder vnwissentz, redlich vnd reht verkoft vnd ze koffenn geben habent dem beschaidenn kneht Rudolf dem Niftler von Trogen vnd sinen erben, ob er enwar, vmb hundert phunt vnd vmb funfzehen phunt phenning guter vnd genamer Costentzzer munse, der wir gantzlich vnd gar von im gewert sigent vnd enphangen habent vnd an vnser baider offenn nutz bewendet, der selb vorgeschriben hof, den man nemmet Waldi, vnser baider gemain reht lehen waz von dem erwirdigen gotzhus ze sant Gallen, dannen wir im och den selben hof, den man nemmet Waldi, mit allen rehten vnd mit aller zv gehorde, alz da vorgeschriben stat an disem brief, reht vnd redlich geuertgot vnd zv sinen handen braht habent, alz reht sitte vnd gewonlich waz vnd alz der brief wol wiset, den er darumb hat von dem erwirdigen vnserm gnadigen herren abt Georien abt dez vorgeschribenen gotzhus ze sant Gallen. Vnd darumb so habent wir vns willeklich verzigen vnd verzihent vns mit disem brieue gantzlich vnd gar fur vns vnd alle vnser erben dez vorgeschribenen hofes, den man nemmet Waldi, mit aller zv gehorde aller aigenschaft aller manschaft aller lehenschaft aller kuntschaft aller gewer lut vnd brief alles gaistlichen vnd weltlichen rehtes aller vordrung vnd ansprachen aller reht vnd rehtung, so wir oder vnser erben, ob wir enwarint, an dem zv dem vnd von dez vorgeschribenen hofes wegen, den man nemmet Waldi, ie gehept habent ald hie nach iemer gehaben oder gewinnen mohtint, vnd daz wir noch vnser erben, ob wir enwarint, noch nieman andre an vnser stat noch von vnsern wegen den vorgenanten Rudolf Niftler noch dehain sin erben noch nachkomen von dez vorgeschribenen hofes wegen, den man nemmet Waldi, niemer sullent noch wellent ansprechen vf triben bekumberren bekrenken noch in kain wis beswaren weder mit gaistlichem noch mit weltlichem geriht noch an geriht noch mit enkainer lay ander sache an alle geuarde. Wir habent och gelobt mit vnseren truwen vnd lobent mit disem brieue fur vns vnd alle vnser erben, dez vorgeschribenen hofes ze Waldi mit aller zv gehorde vnd dez koffes reht wer ze sinne nach reht, vnd habent im vnd sinen erben, ob er enwar, zv vns ze merer sicherhait ze wern geben Haintzzen von Stainach da vorgenemt miner der obgenanten Margarethen elichen wirt vnd Johansen Arnolt von sant Gallen den eltern, die hant im baid mit vns gelobt mit iren truwen, dez vorgeschribenen hofes ze Waldi mit aller zv gehorde vnd dez koffes fur reht lehen wer ze sinne nach dez landes reht vnd och den vorgenanten Rudolf Niftler vnd sin erben darumb ze versprechenn vnd ze verstanne an allen stetten gen aller manglichem an allen iren schaden, wenn wa vnd wie dik su darumb an gesprochen geschadgot oder vf getriben werdent. Tatin wir daz niht, wie su danne da von ze schaden kamint, von dem schaden sullent wir su gantzlich losen vnd vnschadhaft machen. Vnd habent wir vnd och die vorgenemten wern im vnd sinen erben, ob er enwar, vnd iren helffern darumb vollen gewalt vnd friges vrlob geben, vns vnd vnser erben, ob wir ensint, vnd och die selben burgen ze phendenn ze notenn ze heftenn vnd an ze griffenn an luten vnd an gut vff dem land vnd in den stetten mit gaistlichem vnd mit weltlichem geriht vnd an geriht an klag vnd an zorn, wie vnd wa su daz getun mugent, alz vil vnd alz dik, vntz daz su von der selben ansprach vnd von dem schaden, in den su da von kamint, vnd och von dem schaden, in den su vnd iro helffer von dez selben phendenns vnd notenns wegen koment, gantzlich vnd gar entrigen erlost vnd entschadgot werdent. Wir habent och gelobt, den vorgenemten weren iren schaden gantzlich ab ze tunne, in den su koment von der vorgeschribenen werschaft vnd gelubt wegen, vnd hant darumb och gewalt, vns vnd vnser erben ze phendenn vnd ze notenn an luten vnd an gut, wie vnd wa su daz getun mugent, alz vil vnd alz lang, vntz in der schad gantzlich ab gelait vnd vergolten wirt. Vnd ist diz alles beschehen vnd vollefurt reht vnd redlich mit allen den worten werken vnd getaten, so nach gewonhait vnd nach reht darzu gehortent ald horen soltent vnd notdurftig warent vnd alz ez kraft vnd maht sol vnd mag han. Vnd ze ainem waren vrkunde vnd gantzzer sicherhait aller der vorgeschribenen dinge vnd gedinge so habent wir die vorgenemten Margaretha von Stainach vnd Angnesa ir swester fur vns vnd alle vnser erben vnseru insigel gehenkt an disen brief. Darnach veriehent wir die vorgenemten wern Haintz von Stainach vnd Johans Arnolt der elter ainer gantzzer warhait aller der dinge vnd gedinge, so von vns an disem brief da vorgeschriben stant, vnd ze merer sicherhait der selben dinge so habent wir och vnseru insigel gehenkt an disen brief. Der geben ist ze sant Gallen an dem nahsten donstag vor vnser frowen tag ze der liehtmisse in dem jar, do von Cristus geburt warent druzehenhundert jar, sibenzig jar vnd darnach in dem andern jare."}
{"text": "In deme namen des vatirs vnde des sunes vnde des hailigen gaistes. Wir Rvmo von gottes gnaden der abbit von sante Gallen vnde allir der conuent gemainlichen des selben gotteshuses kunden allen den livten, die nv sint aide noch geborn sont werdin, aine gelobsami allir der dinge, so an dierre hantveste gescriben stant. Swaz man kriegiger dinge nach wiser livte rate rihtet, daz div ir ewigen craft behaben, so lerit daz wiser livte rat, daz man die rihtunge mit Worten vnde mit gezivgen vnde mit schrift an hantveste legin sol. Da von so sint wir vnde vnsir conuent gemainlichen nach wiser livte rate ze rate worden, die vns daz hant geraten mit gvten triwen, daz es vns bezzir getan si danne virmitten, daz wir durch die liebi des vrien herren hern Rudolfes von Guttingen, der vnsirme gotteshuse dike liebliche wol vnde nuzliche gedienet hat vnde noch gedienen mach, vnde dar zv wr allen den schaden, so er vnsirs gotteshuses gehaben hat, vmbetwngenlichen mit gvteme vnde mit vrien willen sinen kinden, div er hat bi vron Agnesun siner wirtinne vnde noch gewinnen mach, vnde der selben vron Agnesen die burch ze Singinberc lihen vnde haben gelihen ze rehtim burchlehin mit dierre hantveste, mit allime deme, so dar zv horit vnde hie nach mit Worten beschaiden ist, mit allen den Worten vnde den gebaerden, so man susgetaniv lehen nach rehte lihen sol. Daz ist der hof ze Morshvbe, der kelnhof ze Sitrundorf, Snoden hof, dis Vessers hof, der hof, der da hazzit Andernowe, div muli bi Singinberc vnde ain schvpvze ze Sitrundorf, vnde nemen vz mit worten beschaidenlichen alle die livte, die dar zv horint, alse verre daz wir daz wellint, da siv da mit inkain geschaffide noch dekaine gewaltsami haben sont vbir al. Es ist och geredit vnde mit worten vber ain braht, daz vns vnde vnsirme nachkomen, swer der si, dis hern Rudolfes kint von Guttingen, vrowe Agnese sin wirtinne vnde er selbe gebunden sin mit dierre hantueste, die selben burch ze Singinberc mit allime deme gvte, so dar zv horit, wider sont gen ze koffinne vnbe drizzich vnde hundirt marche gvtis vnde lotigis silbirs Costincer gelotis vnde dar zv dis Vesers hof vmbe zwainzich marche, Snoden hof ze Sitrundorf vmbe vierzehin marche, vnde also wirt des silbirs, dar vmbe man koffen sol, vber al hundirt vnde vier vnde sehzich marche. Wir haben och getaidingot vnde gelobit wr vns vnde wr alle vnsir nakomen, daz wir noch dekain vnsir nachkomin die burch ze Singinberc ane daz gvt noch dis gvt ane die burch nivt koffen sont, wan burch vnde gvt baidiv samint mit ain ander. Es sol och nieman koffen wedir burch noch gvt, wan ain ainwelliger abbit von sante Gallen, vnde dierre kof sol och niemanne werden, wan deme gotteshuse ze sante Gallen. Wan sol och wissen, beschaehe daz div selben kint dis hern Rudolfes von Guttingen virwrint, so sin wir gebunden, die hundirt vnde vier vnde sehzich marche ze genne vron Agnesen sinir wirtinne, vnde virwre vro Agnese, so sin wir gebunden, dim hern Rudolfe dis selbe silbir ze genne, vnde sol er han die selben burch ze Singinberc in allim deme rehte, alse ain man sin burchlehin han sol, vnde sol deme gotteshuse von sante Gallen alliv div reht davon tvn, div ain man von sinime burchlehine tvn sol, vnz an die stvnt, daz man es vmbe in koffet, alse man es vmbe siniv kint vnde vmbe sine wirtinne gekoffet solte han, vmbe hundirt vnde vier vnde sehzich marche, vnde alse da vor gesprochin ist, der kof sol nieman beliben, wan deme gotteshuse ze sante Gallen. Dir her Rudolf von Guttingen verzihit sich och gen vns vnde gen vnsirme gotteshuse allir der anesprache, so er gen vns des tages hete, han solte odir mohte, vnde git vns wider mit gvten triwen alle die hantveste, dier hat von vnsirme gotteshuse, vnde verzihit sich baidiv allir der selben hantveste scrift vnde craft. Wir vnde vnsir conuent vergeben och dim hern Rudolfe von Guttingen vmbetwngenlichen mit vrien willen allen den schaden, den er vns vnde vnsirme gotteshuse ie getet mit dekainir slahte dinge, vnde verzihen vns allir anesprache dar ane. Unde daz alliz, daz da vor gesprochen stat, von vns vnde von vnsirme conuent, von dim hern Rudolfe von Guttingen, sinen kinden vnde sinir wirtinne gen vns vnde vnsirme conuent staete belibe, so verzihen wir vns gen ain ander ze baiden siten alliz gerihtes hilfe gaistliches vnde weltliches, allir gesezzede, allir gewonhait, allir der hilfe, so wir gen ain ander iemir an den zwain gerihten gehaben solten odir mohten vmbe dekaine die anesprache, die vns gen ain ander vmbe daz vorgenante gvt iemer ze tvne beschaehe. Wir verzihen vns och allir brieve, die gewnnen sint aide noch gewnnen sont werdin von babiste, von Rome von kaisirn, von kunegen odir andirswannan, vnde dar nach allir der hilfe, von der craft, von der liste alliz daz, daz da vor gescriben stat, aide ir dekaines sundirbaerliche geierrit, zirstorit, zirbrochen aide widertan mohte werden aide sin craft verlieren. Wir Rvmo von gottes gnaden der abbit von sante Gallen vnde vnsir conuent mit gemainime rate hiezin scriben dise hantveste vnde gebent si dim hern Rudolfe von Guttingen, sinen kinden vnde sinir wirtinne vron Agnesen besigilt mit vnsirme vnde vnsrs conuentis, vnsirs herrin abbit Albrehtis von Owe, hern Rud. dis Giels von Glatteburc vnde dis hern Rud. von Guttingen isigiln besigilt ze ainime staeten vnde ewigen vrkunde allir der dinge, so an dierre hantveste gescriben stat. Uvir Albreht von gottis gnaden dir abbit von Owe vnde ich Rudolf dir Giel waeren taidinger vnde schaitlivte von baiden tailen willecliche vnde vriliche vnde ane alle betwngenschaft vsirwelt, vnde brahten disiv taidinch vnde disen schait vbir ain mit deme gvten vnde vrien willen vnsirs herren abbit Rvmen von sante Gallin vnde sines conuis ainhalb vnde anderthalb dis hern Rud. von Guttingen, vron Agnesen siner wirtinne vnde siner kinde. Dis beschach ze Wile, do nach vnsers herrin geburte waren tusinch vnde zwaihundirt jare vnde sibin vnde sibinzich iare, in deme sibinden jare, an dem vierden tage vor sant Thomas tage, da ze gegen waren die gerten herren herre Cvnrat von Stophiln, her Walther von Kilichaim, her Herman von Landinberc, Hainrich von Bvnishouen, Walt. dir Tihteler die phaffen, her Herman von Landinberc, her Eber. von Bichilnse, her VI. dir Giel, her Livtolt vnde her C. die schenkin von Landecge, her Walt. von Ailgowe vnde ander erbaere livte genvge."}
{"text": "Wir Emch von Altzay Probst ze werdse, fridrich von Walse, Chunrad der Purgraf von Sewsenekke, Ruger von Zauche vnd Alram von Rikkerstorf tun chunt vnd veriehen allen den, die diesen brief sehent oder horent lesen, Daz wir gemainlich alle fumf habn verschaiden vnd verrihtet vnsern herren Bischof Chunraden von Frising vnd hern Berchtold von Losenstain vmb alle die sache, die si mit einander ze schaffen vnd ze handeln heten, als ir diner, vmb swelich sache daz was, an umb vischwaide, an ligent gut, an lehen vnd an Burgschaft, dar vmb habn wir nichts geschaiden noch berihtet, noch ward auch dar vmb nichtes an vns geseczet, vmb ander sache vnd vorderung, die si gen einander heten, dar vmb habn wir su berihtet vncz vf den hevtigen tag, daz baidenthalb allev vorderung ab sol sein. Wir habn auch verrihtet vnd vertaidingt Chunrats saligen chinder des Zauchingers, sin bruder vnd ander sin frevnde vmb den todeslag Chunrats saligen des Zauchinger vnd vmb alle vintschaft, dev si heten gen des vorgenanden Bischof Chunrats dinern, gen sinen burgern ald gen andern sinen luten, vnd sint dar vmb aller der frevnde worden, der vinte si dar vmb worn vnd gen den si vintschaft heten vnd habn daz gelobt bi ir trewen an aides stat. Chunrats des Zauchingers saligen bruder vnd sin sun hant auch verhaizzen vnd verlobt bi ir trewen, swenne Chunrats saligen chinder ze ir tagen choment, daz su mit inen schaffeu sullen, daz sv auch frevnde werden vmb ir vater vnd vmb alle vintschaft. Si hant auch verhaizzen vnd gelobt bi ir trewen, swenne Chunrats saligen Bruder Pilgrim wider ze lande chome, daz si schaffen sullen, daz er auch frevnde werde vmb alle vintschaft, als auch si worden sint. wolde er des niht tun, so sullen si im vnbeholfen sin noch zv legn. wir habn auch verschaiden, daz vnser herre der obgeschriben Bischof Chunrad sol gebn Chunrats saligen chinden des zauhingers sechs vnd drizzig pfunt alter wienner, daz ir ainez beraten werde, die pfenning er in auch hat vergwisset vnd gut gemachet, da wir alle fumf bi worn. Daz habn wir allez verschaiden vnd berihtet alle fumf vnzerworfenlich, wan si vns baidenthalb ze schiedluten vnd ze gemainen luten dar zv namen mit ir gutlichem willen. Daz daz allez, daz hie vorgeschriben stat, gantz, stat vnd vnczebrochen belibe, dar vmb habn wir disen brief besigelt mit vnsern jnsigeln. Der brief ist gebn ze Sitansteten, do von Christes geburtte worn drevtzehen hundert jar vnd dar nach in dem newn vnd zwaintzkisten jar des nachsten samcztags vor dem Suntag, so man singet judica."}
{"text": "Ich Vlreich der Lazperger Schuczzemaister jn Osterrich vnd jch Chvnigvnt seine Hausvrowe wir veriehen vnd Tvn chvnt allen den, die disen prief lesent oder horent lesen, Die nv lebent vnd hernach chvnftich sint, Daz wir vns mit guten willen verlubt vnd verpvnden haben an alles geverde gegen den Erbern Gaistlichen Leuten Den Herren von dem Deutschen haus ze Wienne vnd jren Nachchomen vmb daz Grunthrechte achczehen wienner phenninge, Die sev habent auf vnserm Haus, daz da leit jn der Schavflukchen ze Wienne zenaechst hern Weycharts haus von Topel, daz wir jn die furbaz vnd vnser Erben alle jar da von dienne schullen vnuerzogenlichen jn allem dem Reachten, als man ander Gruntrecht dint jn der stat ze Wienne vnd sev des von alter recht gehabt haben. Daz loben wir jn ze laisten mit vnsern Trewen vnd geben jn dar vber disen brief ze einem offen vrchunde vnd ze aynem waren gezeuge vnd ze einer Ewigen vestenvnge versigelten mit Vnserm Insigel. Diser prief ist geben ze Wienne nach Christes gepvrt dreutzehen hvndert jar, dar nach in dem syben vnd dreiezzigistem jar an sand johans Tage ze Svniwenden."}
{"text": "Ich lans von Nuzdorf vnd ich Wernhart von Nuzdorf hern Wernharts svn von Nuzdorf vnd ich Wernhart der Drugsetz sein Aydem vnd ich Stephan sein En vnd ich Pilgreim der flemminch sein En vnd all vnser Erben wir veriehen vnd tvn chunt offenbar an disem prief allen den di in sehent oder horent lesen di nv sint oder her nach chumftich sint. Daz di Erber Vrow vro Agnes hern Wernharts Witib von Nuzdorf den peyden got genedig sein mit verdahtem mvet vnd mit vnser aller guetleichen willen vnd mit rat aller irr Erben ze den Zeiten do se iz wol getvon mocht, hat gegeben dem gotshaws dazz Nuzdorf vnd wer Pharrer da ist rechtz aygens Sibenzechen schilling phenning gelts an vier phenning daz gelegen ist datz dem Wueingz vnd datz zelderndorf rechtz aygens zehen schilling phenning geltz an vier phenning von anderthalbem lehen der tail ist sey an gevallen von irem rechtem Erbtail vnd zwelif schilling phenning geltz rechtz aygens daz gelegen ist datz Leubrestorf pey Pechstal auf zwain lehen vnd datz Nuzdorf ein Weinzuerlgericht fvr ein phunt phennig geltz daz auch ir rehtz aygen gewesen ist. da Gilig der Pauker auf gesezen ist. vnd dez selben gvotz datz Nuzdorf vnd der zwelif schilling geltz datz Levbrestorf schol ich lans von Nuzdorf vnd Wernhart mein Prueder rechter Voit sein vnd auch vnser paider Erben an allez gever vnd an allen schaden dez Pharrer datz Nuzdorf vnd auch der ee genanten holden vnd dar vm zv einer gueten gedechtnuzz daz daz Gvot von vnsern Vodern ist her chomen schullen vns di vorgnanten holden datz Levbrestorf vnd auch datz Nuzdorf alle lar an sand Mychels tag dienen ein voithvon oder zwen phenning ainz von Levbrestorf vnd ainz von Nuzdorf lansen vnd Wernharten seinem Pruoder, vnd schullen auch wier chain andrev vordrung haben hintz den selben holden. Di vor geschriben gullt hat gegewen di erber Vrow vro Agnes der got genad mit alle dem rechten vnd nvtz als si ez vnd ir vor vadern habent gehabt versuoht vnd an versuoht gestift vnd vngestift durch Hailz willen ierr sel vnd aller irr vordern sand lohans Gotshaws datz Nuzdorf vnd wer Pharrer da ist, also weschaydenleich, daz ier der selb Pharrer datz Nuzdorf mit einer guoten gewizzen irr nechsten Erben schol ein ebigen lartag wegen, des Nachtz so schol er singen mit andacht vnd nach gvoter gewanhait ein vigili vnd schol dan nach der vigili auf dazz grab gen vnd schol do sprechen ein selvesper zv einem trost irr sel vnd aller irr vordern sel, vnd schol auch der selb Pharrer des margenz zv der taylung chovfen vm zway phunt phenning vier phunt Pratz ez sey tevr oder wolfail immer zway prat vm ain phenning, vnd schol tailen acht ember weinz daz schol der Pharrer tailen mit einer gewizzen vnder arm levt vnd schol auch des selben tagz haben sechs mess an irem Jartag den man ewichleich schol begen des nechsten mitichenz nach sand Nyclas tag. vnd schol auch der selb Pharrer vm zway phvnt phenning geltz ewichleichen all wochen zwo Mess sprechen vnd verrichten aine auf sand Merteinz alter in dem chorn vnd aine in der nevn Chappeln auf vnsers herren leichnams alter, vnd wen er di selben Mess nicht verbesen mag mit im selben vnd mit seinem anwalt so schol er senten nach einem priester vber velt der di selben Mess sprech vnd verricht. wer aver daz daz der selb Pharrer datz Nuzdorf savmig wer an der taylung als si vor verschriwen ist vnd den messen di ee genant sind vnd auch an dem Jartag so schullen di naechsten Erben mit dem prief manen wer dan Probst ist datz Hertzogenburch vnd in piten daz er daz pezzer hintz dem Pharrer vnd auch vnder chome. wer aver daz daz der Probst datz Hertzogenburch vnd auch der Pharrer di savmung nicht wollen pezzern vnd er vollen, so schullen awer di naechsten Erben mit weiser leut rat di selben gult da di saumvng an ist geschehen ez sey an der Tailung oder an den Messen mit gvotem willen des Probst von Hertzogenburch vnd des Conventz vnd auch des Pharrer datz Nuzdorf an allen chrieg einem andern Gotshaus geben da vns werd wegangen allez daz daz hie an disem prief vor verschriwen stet. Vnd wazz des vbrigen geltz ist vber di Taylung vnd vber di Mess, daz schol des Pharrer sein fvr sein aribayt di er hat mit der vigili vnd mit den Messen vnd auch mit der Taylvng. Geschech awer daz des got niht engeb daz di vorgenanten gult ein lar niht wurd gedient von vrlevg oder von einem gemainen lantzschaden an des Pharrer schuld so schol awer der Pharrer varn nach der naehsten Erben rat mit aller wandlung als hie vor verschriwen stet. Daz di Red stet vnd anzeprochen ewichleich weleib, daz lob wir mit vnsern Treun an aydes stat wehalten. Wer awer daz daz vnser chainer di vor geschriwen sint oder vnser Erben der Erbern Vrown gescheft Vrown Agnesen wolt prechen oder irr machen, wer dan Hertzog oder Lantzherr ist in Osterreich der schol den selben mit vnserm guetleichem willen notten vnd mit seinem gewalt dar zve twingen daz er allez daz stet wehalt daz hie vor verschriwen ist. Vnd dar vber zv einer ebigen sicherhait geb wir disen prief dem Probst ze Hertzogenburch vnd dem Convent mit vnsern anhangunden ynsigel, ich lans von Nuzdorf mit meinem Insigel vnd ich Wernhart sein Prueder mit meinem ynsigel vnd ich Wernhart der Druchsetzz mit meinem ynsigel, vnd ich Stephan mit meinem ynsigel vnd ich Pilgreim der flemminch mit meinem ynsigel ze einem offen gezeug diser sach. Der Red ist gezeug Chvnrat von Vreuntzhausen mit seim anhangundem ynsigeln, vnd Wolfker von freuntzhausen mit seinem anhangvndem ynsigel vnd ander erber leut genueg den di sach wol chund ist. Der prief ist gegewen nach Christes gepuerd vber dreutzehen hundert lar dar nach in dem vier vnd vierzigisten Jar an sand Mathyas Tag."}
{"text": "Ich Alram von hertwichstain tvn chvnt allen den. die disen brief lesen oder horen lesen, daz ich mit gutem willen han gegeben vnser vrowen vn dem goteshavs von Sittesteten einen wingarten da ze Pvhel. mit hofstat. mitt alle zv drin fphennig ze pvrchreht dem Hager. vn ein chint. daz haizet Otaker, also mit beschaidner rede, daz dazselbe chint sol haben fphrvent da ze dem selben chloster. vn sol avch da werden prvder. an so vil, ob daz chint stirbet, oder sich von sin selbes mvt da von nimt, daz dennoch der wingart sol gehoren zv demchloster, vn ob dehainer miner gerben noch mimem tot welle besweren daz chloster mit dehainer ansprach, daz der selbe gerbe dem Abte vnd der Samnunge gebe ains vn zwainzig fphvnt, da ich im vmbe chophet. vn daz daz stet sei, dez gib ich zevch mit minem insigel, alle die iz gehoret haben, Her Perchtol im pach, her Alber der entinger, Hainrich chezer, Friedrich vo svching, Herman von Pvhel, Chvnrat von wolfrevt, her albert der fparrer vo sant Michel. Walther Schachener, Engelger, Rvdolf vo pvhel. vn die andern die iz gesehen habent."}
{"text": "Allen, die disen brief ansehent, lesent oder horent lesen, kunden vnd veriehen wir Johans von Luterberg, dem man sprichet der Pfulwe, Wilhelm vnd Rudolf von Luterberg gebruder, das wir mit guter vorbetrahtunge vnd beschaidenhait willeklichen gesworn haben vnser iegliche besunder ainen gelerten aid ze den hailgen mit vfgehabenr hant ain gantze sun vnd ain getruwe stat fruntschaft vmb alle stosse vnd mishelli, die wir vntz her gehebt haben mit dem erwirdigen vnserm gnadigen herren von gottes gnaden abt Herman des gotzhus ze sante Gallen vnd mit dem gotzhus ze sante Gallen. Wir haben ouch gelobt bi dem selben aide, des vor genemten vnsers herren abt Hermans vnd aller der frunt ze sinne, die vns an vnserm libe ald an vnserm gute mit worten ald mit werchen kainen schaden getan hant, vmb alle die stosse vnd mishelli, die wir vntz vffen disen huttigen tag gehebt haben mit vnserm vorbenemten herren abt Herman vnd mit dem gotzhus ze sante Gallen, vnd in vnser frunde ze frunden ze gewinnenne. Ich der vorgenant Johans von Luterberg han ouch gelobt bi dem selben aide, das ich noch min erben niemer kain ansprache haben sulin weder mit gaistlichem noch mit weltlichem gerihte noch an geriht an die wise, die man nemmet Vorbrunnen, noch an die zehenden ze Sidwald, noch an lute noch an guter ze dem Akker, noch an lut noch an guter ze Waltiswile, noch an kainu guter, du Johans der Kamrer von Wile vnd sin elichu wirtenne vntz her hant inne gehebt, noch an kainu guter, du der vorbenemte min herre abt Herman vnd sin gotzhus vnd des gotzhus lute vntz her inne gehebt hant. Ich der vorgenant Johans von Luterberg vergih ouch, das ich gelobt han bi dem selben aide, das ich wider minen vorgenemten herren abt Herman noch wider sin nahkomen noch wider das gotzhus ze sante Gallen niemer sol sin noch getun mit kainen sachen. War aber, das ich wider diser vorgeschribenr dinge kainem tate oder der stuk kaines brache, du vorgeschriben sint, das got nut welle, swenne ich danne von minem vorgenemten herren abt Herman oder von sinen nahkomen oder von dem cappittel des gotzhus ze sante Gallen, ob kain herre da ware ald ob er vnnutz ware, gemant wirde ald mit ir brieuen ald mit ir gewissen botten ze huse ald ze houe ald vnder ogen, so sol ich mich antwrten gegen sant Gallen in die stat oder gegen Wile in die stat, in weder stat ich gemant wirde, vnd sol das widertun vnd abieggen nah der manunge inrunt dem nahsten manod, wie sich die drige schidlut oder der mere tail vnder in erkennet, die darzu gesetzet sint, das ich es ablegen sul. Das ist herr Eberhart von Burglon frige vnd ritter, herr Beringer von Landenberg, herr Cunrat der Schenk von Landegge bed ritter. War ouch, das der driger kaine abgienge von todes wegen oder an das vnnutz wrde ald darzu nut komen wolte ald mohte, so hat min vorbenemter herre abt Herman vnd sin nahkomen oder das cappittel, ob kain abt da ware ald ob er sus vnnutz ware, gewalt an geuarde, ainen andern erbern man zu den andren schidluten ze gebenne, der als schidlich sie, als der was, der abgangen ist, vnd sol ich denne gehorsam sin ze tunne, das su alle oder der mere tail vnder in mich haisset tun, in allem reht, als vor ist beschaiden. War ouch, das ich der vorgenant Johans von Luterberg wider diser vorgeschribenr dinge kainem tate ald ich der stuk kaines brache, das got nut welle, vnd ich damitte von dem lande fure oder mich an das entsaiti mit geuarden, das man mich niht gemanen mohte, so hat min vorbenemter herre abt Herman vnd sin nahkomen oder das cappittel, ob kain herre da ware ald ob der herre vnnutz ware, gewalt, die vorgenanten drige schidlut ze manenne, vnd erkennent sich die alle oder der mer tail vnder in, das ich minen vorbenemten herren abt Herman ald sin nahkomen ald das gotzhus ze sante Gallen kainen weg geschadgot han, so sint minem vorgenanten herren abt Herman vnd sinen nahkomen oder dem cappittel, ob kain herre da war oder an das vnnutz ware, hundert march gutes silbers Kostentzer gewiht geuallen, vnd hant su darvmb gewalt, die burgen, die hie nah geschriben stant, ze manenne vnd ze notenne. Vnd ze ainer merun sicherhait aller der vorgeschriben dinge vnd gedinge haben wir die vorgenanten Johans, Wilhelm vnd Rudolf von Luterberg vnserm vorbenemten herren abt Herman vnd sinen nahkomen vnd dem gotzhus ze sante Gallen hundert march silbers gutes vnuersprochens Kostentzer gewiht verburgot. War ob wir diser vorgeschriben dinge kaines brachin ald vberfurin, als vor beschaiden ist, so sont in die burgen haft sin vmb die hundert march silbers, die in von vns geuallen sint. Vnd sint dis die burgen vnser herre graue Albreht von Werdenberg der elter, vnser herre graue Fridrich von Tokkenburg, herr Eberhart von Burglon, herr Vlrich von der Altun Klingen der junger, herr Albreht vnd herr Fridrich von Bussenank alle frygen vnd ritter, herr Burkart von Ramswag, herr Cunrat vnd herr Bernhart die Schenken von Landegge, herr Hainrichwalther von Sultzberg, herr Johans von Zwingenstain, herr Johans von Haidelberg, herr Amor von Luterberg, herr Johans von Sternegge alle ritter, Walther von Bychelnse, Eglolf von Altstetten, Herman von Sultzberg, Peter von Luterberg, Johans vnd Hainrich von Meldegge, Johans von Staina, Vlrich vnd Hainrich die Giel von Glatburg gebruder, Hug von Luterberg, Rudi von Amptz, Burkart vnd Otto von Ainwile, Rudolf der Rinegger, Albreht von Hugoltzhouen, Albreht der Betler, Dyethelm von Mose, Rudolf der Aster vnd Jacob von Wittenwile. Die hant alle gesworn iegliche besunder ainen gelerten aid ze den hailgen mit vfgehabenr hant, war das wir die vorgenanten von Luterberg der vorgeschriben dinge kaines brachin ald vberfurin vnd das nut widertatin, als sich die vorbenemten schidlut erkandin, als hie vor ist beschaiden, wenne su danne von vnserm vorbenemten herren abt Herman ald von sinen nahkomen oder von dem cappittel, ob kain herre da war ald ob er vnnutz ware, ald mit ir brieuen ald mit ir gewissen botten ze huse ald ze houe ald vnder ogen ermant wrdin, so son su sich an alle geuarde nah der manunge inrunt den nahsten vierzehen tagen antwrten gegen sante Gallen in die stat ald gegen Wile in die stat, in weder stat iegliche wil, vnd son da reht giselschaft laisten vngeuarlichen in offenr wirt huser iegliche zwai mal an dem tage, vnd son von der giselschaft niemer komen an vnsers vorgenemten herren abt Hermans willen ald siner nahkomen ald an des cappittels willen, ob kain abt da war ald ob der abt vnnutz ware, e das su in die hundert march silbers Kostentzer gewiht gantzlichen verrihtent vnd gewerant. Wele aber der burgen nut selb laisten mag ald wil, der sol an alle geuarde ainen erbern kneht mit ainem maiden an sin stat ze gisel legen, der an geuarde giselschaft laiste an siner stat, als ob er selb laisti vnd gisel lage. War ouch, das der vorgenemten burgen kaine abgienge von todes wegen ald von andren sachen vnnutz wrde, so sulin wir ainen andern erbern burgen als gewissen an des stat geben, der abgangen ist, inrunt dem nahsten manod, wenne es von vnserm vorbenemten herren abt Herman ald von sinen nahkomen oder von dem cappittel, ob kain herre da war ald ob der herre vnnutz ware, ald von ir gewissen botten ald mit ir brieuen an vns geuordrot wirt ze huse ald ze houe ald vnder ogen. Tatin wir des niht, so son die andern burgen alle laisten, so su ermant werdent, in allem reht, als vor beschaiden ist, vntz das geschiht. Es hant ouch die vorgenemten burgen alle in selber bedinget vnd behalten, wele vnder in nut laisten mag ald wil, wenne der sinen tail an den hundert marchen git, der in denne angezuhet vnd antriffet, der sol ledig sin von diser burgschaft vnd giselschaft. Wir die vorgenanten Johans, Wilhelm vnd Rudolf von Luterberg haben ouch gelobt bi dem aide, den wir gesworn haben, die vorgeschriben burgen ze losenne von allem schaden, in den su koment von diser burgschaft vnd giselschaft. Vnd ze ainem waren vrkunde vnd ze ainer statun sicherhait aller der vorgeschriben dinge vnd gedinge henken wir vnsru insigel an disen brief. Wir die vorgenemten burgen graue Albreht der elter von Werdenberg, graue Fridrich von Tokkenburg, Eberhart von Burglon, Vlrich von der Altun Klingen der junger, Albreht vnd Fridrich von Bussenank frygen vnd ritter, Burkart von Ramswag, Cunrat vnd Bernhart die Schenken von Landegge, Hainrichwalther von Sultzberg, Johans von Zwingenstain, Johans von Haidelberg, Amor von Luterberg, Johans von Sternegge alle ritter, Walther von Bychelnse, Eglolf von Altstetten, Herman von Sultzberg, Peter von Luterberg, Johans vnd Hainrich von Meldegge, Johans von Staina, Vlrich vnd Hainrich die Giel von Glatburg gebruder, Hug von Luterberg, Rudi von Amptz, Burkart vnd Otto von Ainwile, Rudolf der Rinegger, Albreht von Hugoltzhouen, Albreht der Betler, Dyethelm von Mose, Rudolf der Aster vnd Jacob von Wittenwile veriehen offenlich an disem brieue, das wir die vorgeschribnun burgschaft vnd giselschaft gesworn haben ze laistenne an alle geuarde iegliche besunder mit vfgehabenr hant, als vor geschriben vnd beschaiden ist, wele aber vnder vns sinen tail git, der in denne angezuhet an den hundert marchen, als vor beschaiden ist, der sol von diser burgschaft ledig sin, vnd ze ainer merun sicherhait der vorgeschriben dinge vnd gedinge henken wir ouch vnsru insigel an disen brief. Der geben ward ze sante Gallen in der stat, do man zalte von gottes geburt druzehenhundert jar viertzeg jar, darnah in dem vierden jare, an sant Fidun tage."}
{"text": "Wir des hailgen Romischen richs stett, die die buntnuss haltent vmmb den Se, tunt kund vnd bekennent vns mit disem briefe allen, die in ansehent oder horent lesen, vmmb die stoss vnd vordrung, so der erwirdig furst abbt Cun des gotzhus zu sant Gallen hatt gen vnsern lieben dem burgermaister vnd den burgern gemainlich der statt zu sant Gallen, als wir darummb vormals von vnsern aidgenossen den von Lindow, do vnser herre der abbt burger ist, gemant wurden vnd sy och ze baider sit darummb fur vns kament, vnd batent och baid tail darummb sprechen, das tatent wir och an stett vnd verhortent och baider tail red vnd widerred. Do verainbertent sy sich nach vnserm spruch, das wir gedachtent, das sy fruntlich mitenander leben soltent. Des aber darnach vnser herre der abbt fur vnser aidgenossen den grossen bund gen Vlm komen ist vnd hat do clegt, das im von vnsern aidgenossen den von sant Gallen nit gehalten noch vollfurt wurd, als wir vormals darummb gesprochen haben. Vnd aber die von sant Gallen do wider vor dem grossen bund sprachent, das wir darummb nit ainen volligen spruch vormals getan haben. Vnd als sich darummb der gross bund erkennt hat, das sy darummb ze baider sit wider fur vns vnd den bund vmmb den Se komen sind vnd wir vns erkennen sond, ob wir vormals darummb gesprochen haben oder nit, vnd wie oder in welher wis wir darummb gesprochen haben, das sy das noch furo gen ainander baid tail halten vnd vollfuren wellent, als die briefe wisent, die von des grossen bundes wegen mit der von Vlme insigel daruber besigelt sind. Darummb sind ouch baid tail fur vns vnd die stett vmmb den Se komen, als wir aber uff disen huttigen tag gen Costentz darummb gemant sind, vnd hant do aber baid tail ir sachen gen anander mit rede vnd mit widerrede vor vns erzelt. Do haben wir anander erkennet, wie die sach vormals vor vns verhandelt gewesen sig vnd wie wir vns vormals darummb erkennt haben, vnd sprechen och alle ainberlich, das wir vns vormals also darummb nach rede vnd widerrede, die do fur vns bracht wurdent, ainberlich erkennt haben, das vnser herre der abbt von sant Gallen vnsern aidgenossen den burgern von sant Gallen ain semmlichen brief des glich sigellen solt mit sinem insigel, als inen abt Geory vormals ainen besigelten geben hat. Vnd wenn das beschech, so soltent sy in fruntlich empfahen vnd in die statt vnd in sin gotzhus tugentlich laussen varen vnd soltent im darzu hulden vnd sweren vnd tun, als sy andern herren sinen vordem vormals getan hannt. Vnd wenn daz beschech, so soltent sy dann zu baider siten ze sammen sitzen vnd soltent sich aller sach vnd stuk, so sy gen enander ze sachen vnd ze schikken hettint, tugentlich vnd fruntlich verainberen. Ob sy sich aber danne aller stuk nit gentzlich verainberen mochtent, ob sy danne vmmb ain stuk vmmb zwai ald vmmb minder oder mer stossig wurdent, darummb soltent sy aber fur vns komen, so weiten wir vns darummb furo erkennen vnd sy darummb nach vnserm spruch verainberen. Des warent och baid tail dozemal willig. Sunderlich do sprach vnser herre der abbt, er wolt sich begeben sin vnd sins gotzhus wirdikait vnd frihait sins burgrechtz ze Lindow siner herrschaft von Osterrich vnd ander sach vnd wolt vns der sach gerne getruwen dann iemand andren. Vnd zu warem vnd offenn vrkund so hant die von Costentz von vnser aller bett wegen ir insigel gehengkt an disen brief. Der geben ist ze Costentz, do man von Crists geburt zalt druzehenhundert jar, darnach in dem achtzigesten jar, an dem nahsten zinstag nach sant Johans tag des Toffers."}
{"text": "Dem erwirdigen minem gnedigen herren hern Chun abt des gotzhus ze sant Gallen embieten ich Johans von Wengi minen vndertenigen willigen dienst. Gnediger herr, als ich den turn ze Wengi vnd ander guter vnd och etlich man vnd wib von vch vnd von vwerm gotzhus ze lehen han, als si min vordem an mich bracht hant, die selben lut vnd och gut send ich vwern gnaden vf mit disem brief, also das ir si in gemeinde wis lihent mir, her Rudger von Wengi minem bruder vnd her Johans von Stetfurt miner basen sun. Vnd bit vwer gnad flissklich vnd ernstlich, das ir die selben guter vnd och lut von mir also vfnement vnd si vns dien vorgenanten drijen in rechter gemeind lihent. Des getruw ich vwern gnaden wol vnd wil och in allen sachen iemer dester gerner tun, was ich weis, das vwern gnaden lieb vnd dienstber von mir ist. Diser sach ze vrkund han ich min insigel offenlich ze rug gedruket vff disen brief. Der geben ist an dem nechsten samstag nach sant Hilarien tag, anno domini M.CCC.LXXX quarto."}
{"text": "Ich Johans von Langenhart vogt ze Rapreswil miner genadiger herren von Osterrich tunt mit Wernher Windger vnd Vlrich Frigen allen den, die disen brief an sechent oder horent lesen, ze wissen, dc fur vns kamen mit klag die erberen geistlichen frowen swester Fren abtischin des closters ze Wrmspach mit andren frowen vs ir convent vnd an dem andern teil Vlrich Strubi von Wagen mit sinen sunen vnd klagten beit teil vns vonn ein andern, si heten enander gescagtet an holz vnd an velt, des scaden vnd aller stosen si vns getrvwten willeklich wol bedacht vnd lopten vns stat ze haben, wes wir vns erkandin vmb ir beider stos. Do erkanden wir vns nach beider teilen ansprach vnd wider red, dz Vlrich Strubi vnd sinu kint vnd ingowmen an den egenanten geistlich frowen an ir holz vnd ir velt fast het vber grifen vnd misse tan, vmb dz sprachen wir beiden teilen vs, dz scad gen scaden wer quid vnd ein ganzer sun. Wer och, dv die obgenanten frowen oder ir gesint dem obgenanten Strubin oder sinen kind scaden taten an holz oder an velt, den son si im aleklich ab legen nach vnser erkantnust oder ander drigen vnsers rates, ob wir nit enwerin. Wer och, dc der obgenant Strubi oder sinu kint oder ingomen den obgenanten frowen an holz an velt ir klosters misse tat vnd scaden brecht, den son si dem kloster genzlich ab legen vnd besren, als sich zwen erber man darum erkennt, den ze geloben ist, vnd sind vmb den scaden vnd vber grif vnser genadigen herschaft von Osterrich gefalen ze bus funf phunt phening Zuricher munz. Vnd dis alles stat vnd fest belibe, so gib der obgenant Iohans von Langenhart vnd Wernher Windiger burger ze Rapreswil den ob genanten frowen vnd ir convent disen brief besigelt mit vnsern eigen ingesigeln. Ich der obgenant Frig burger ze Rapreswil bind mich willeklich vnder disu bedu ingesigel gehenket an disen brief. Der geben wart des iars, do man zalt von Cristes geburt druzehen hundert iar, dar nach in dem achteten vnd sechzesten iar, an sant Vlrichs des biscofs tag vor vil erberen luten."}
{"text": "Ich Havch der Payger vnd ich Geisel sin havsfrowe wir veriehen vnd tvn chvnt allen den, die disen prieff sehent oder horent lesen, di nv sint vnd her nah chvnftich werdent, Daz wir mit vnser Erben gvtem willen vnd mit ir gvnst vnd mit verdahtem mvt nah vnser frivnde rat zter zit, do wir ez wolgetvn mohten verchavft haben vnsers rehten aigens ein viertail an dem havs ze Sevsenekke vnd ein phvnt geltes ze Hohenperge vnd siben schillinge geltes ze Alramsdorf vnd den Zehenten, den wir in dem Vesnitztal heten. Daz vorgenant gvt alles haben wir gegeben mit allem dem reht, als wir ez her praht haben in rehter Aigens vnd lehens gewer vmb zwai min ahzich pfvnt phenninge wienner pfenninge, der wir reht vnd redelich gewert sin, hern Heinrich von walsse vnd allen sinen erben vreilich vnd ledichlich ze haben vnd allen ir frvmen do mit ze schaffen, ze verchavffen, ze versetzen, ze geben, swem si wellen an allen irresal. vnd dar vber dvrch pezzer Sicherheit so setze wir vns ich Havch der Payger vnd Geisel min havsfrowe vnverschaidenlich hern Hainrich von walsse vnd allen sinen erben vmb daz vorgenant gvt ze rehtem scherm vnd ze geweren fur alle ansprache, als Aigens reht ist vnd des landes gewonheit in Osterriche vnd geben in darvber disen prief ze einem vrchvnde vnd ze einem offen gezevge diser sache mit vnserm Insigel vnd mit hern Chvnrats von Chappelle Insigel vnd mit hern Eberharts vnd mit hern Frideriches von walsse insigeln vnd mit hern Albers von Pilihdorf insigel, die dirre sache gezevge sint mit ir Insigeln. vnd sind ovch des gezevge Her Heinrich vnd her Chvnrat von volchenstorf, her Otte vnd her Alber von volchenstorf, her weichart vnd Reinpreht von pollenheim, Alber von Chvnringe, Gvndakker vnd Rvger vnd Johans von Storchenberch, Hademar vnd Alber von Schonenberch. Der prief ist gegeben, do von vnsers herren christi gebvrt ergangen waren Tavsent iare vnd driv hvndert iare, dar nah in dem dritten iar an sant Philippes tage."}
{"text": "Wir Albrecht und Leupolt gebruder von Gotes gnaden herczogen ze Osterreich ze Steyr ze Kernden und ze Krain herren auf der windischen marich ze Phirt und ze Kyburg marggrafen ze Burgow und lantgrafen in Elsazze bechennen tun chunt und veriehen offenlich mit disem briefe allen den, die in sehent lesent oder horent lesen die nu sind oder hernach in kunftigen zeitten werdent, seind der hochgeborn seliger gedechtnusse herczog Rudolf von Osterreich weilent unser lieber bruder Got ze lobe und in ere der loblichen magt sand Mareyen seiner muter und aller heiligen durch merunge gotes dienstes und durch aller unsrer vorvordern seiner und unsrer seien hailes und trostes willen ain probstey und einen tum vier und zwainczig korherren aufgerichtet und geordenet hat in unserer kirchen sand Stephan ze Wienn, und aber von diser welde gescheiden ist ee er der korherren phrund bewidemt gestiftet und auzgerichtet habe, darumbe daz soliche grozze guttat und erber begirde und maynunge unsers egenanten bruders volbracht werde und nicht nider gelige, haben wir mit wolbedachtem mute und rechter wizzende ze den zeitten do wir das wolgetun mochten nach rate unserer lantherren und unsers rates und mit aller der schonheit worten und werchen die darczu gehorent notdurftig und gewonlich sind dem capitel der vorgenanten korherren geben gefuget und verainet und redlich geben, fugen und verainen ouch mit kraft dicz briefs einer ewigen steten und unwiderrufflichen gabe und vermaynunge unser mautt ze Mautthausen mit dem mautthause daselbs und mit allen nuczen rechten freiheitten wirden eren und loblichen gewonhaitten die darczu gehorent und als unser vorvordern und wir die herbracht und gehabt haben an allez geverde. Wir geben ouch den egenanten korherren vollen gewalt und gancze macht, die vorgenante mautte mit aller zugehorunge ze besiczen innzehaben ze beseczen und entseczen alle nucze inzenemen und damitte iren frumen ze schaffen als si getrowen in das nucz und gut sein, und sunderlich daz si die under einander tailen und ir phrunde davon auzrichten so verre die gelangen mugen nach ordenung unsers egenanten bruders seligen ane alle geverde. Ouch verhaizzen und loben wir mit disem briefe bey unsern furstlichen eren und wirdichait fur uns und alle unser erben, daz wir die vorgenante gab und vermaynung ewiklich stet haben sullen und wellen und die nymer widerruffen oder dawider tun mit worten noch mit werchen in dhainen weg, sunder daz wir die vorgenante mautt mit aller zugehorung die wir von dem reiche ze lehen haben den obgenanten korherren und der stift vertigen und bestetten sullen und wellen mit dem allerdurchleuchtigisten fursten unserm lieben genedigen herren und vatter hern Karlen romischen keyser ze allen zeitten merer des reiches und koniges ze Behem, und daz wir si und die stift auf der obgenanten mautte auf allen den nuczen und rechten die darczu gehorent endlich schirmen sullen und wellen und in daran alles gewaltes und unrechtes vor sein mit guten trewn wenne und wie ofte in des not geschicht an allez gever. Und gepietten darczu ernstlich bey unsern hulden unserm lantmarschalich in Osterreich unserm houbtmanne ob der Ens und allen andern unsern amptleuten und undertanen wie die genant sind gegenwurtigen und chunftigen, daz si die obgenanten korherren ouch darauffe schirmen und hanthaben vestiklich von unsern wegen wenne si darumbe von in oder von iren amptleuten oder gewissen botten gevordert werdent ane widerred und geverde. Und daruber zu einer ewigen zeugnusse und ganczer sicherheit hiezzen wir unser grozze furstliche insigel henken an disen brief. Der geben ist ze Wienn an samztag vor sand Philipps und sand Jacobes tag der heiligen zwelfbotten nach Kristes gepurde dreuczehenhundert jar darnach in acht und sechczigistem jare. Dominus Cancellarius comes Ulricus Schownberg Fridericus de Walsse marschalcus provincialis Albrecht de Pucheim Heidenricus de Meissow Johannes de Liechtenstein de Nikolspurg et plures alij de consilio."}
{"text": "ICH Chvnigunt genant di Pucherinn hern Jacobs hausfrawe pey dem freythof des alten puriger ze Wells vergich offenbar mit dem brief vnd tvnn chunt allen den, di in hornt oder lesent, daz ich mit wol bedachtem mvt vnd mit gvtem willen meins svn Magensen dez Pucher vnd mit ander aller meiner erben guten willen vnd wart gesaczzt haben vnser gut ze Hornarn gelegen in Peinbanger pharr mit alle dev, vnd dar zu gehort, versucht vnd vnuersucht Wernharten von Hawzmanyng ze Lincz vnd seiner hausfrawn Margreten vnd iern erben, vnd daz vnser rechcz vreys aygen ist, fur drew vnd zwainczk pfunt pfenning alter wienner mvnzz, der wier gar vnd gaenczleich von in gewert sein also mit der beschayden, daz ich oder mein erben von in losen schullen daz vor genant gut an sand Gorigen tag, der schierst chvnftyg wirt vor jnrr acht tagen oder hin nach jnrr acht tagen vnd schullen sev vns di losung nicht vercziehen. War, daz ich oder mein erben dann nicht losten, so schullen wier dar nach alle iar iaerleich losen an dem vor genanten sand Gorigen tag aber, alls vor geschriben stet. Ich schol auch vnd mein erben dez saczz ier gewer sein, also lancz recht ist ob der Ens. Waer auch, daz in an der gewerschaft icht ab gieng, daz schullen sev haben dacz vns vnd dacz vnsern trevn vnd auf ander vnser hab, di wier indert haben versucht vnd vnuersucht. Vnd swenn sev dez saczz nicht lennger jnn gehaben mochten oder wollten, so schullen sev iern saczz verseczzen vnd verchauffen vnd ier pfenning da von bechomen mit vnserm gutleichen willen vnd wart, so sev nachst vnd pest mogen. Vnd dar vber ze ainem warn vrchund gib ich ob genantev Chvnigunt in den prief versygellt mit meins svn Magenzen dez Pucher anhangvnden insygel; vnd ze ainer pezzern sicherhait mit meins lyeben wiert hern Jacobs anhangvnden insygel iem an schaden, dar vnder ich mich verpunten han alles daz stat ze behallten, daz an dem brief geschriben stet, der geben ist nach Christes geburd vber drewczzehen hvndert iar vnd dar nach in dem fvmf vnd fvnfczkisten iar dez nachsten eritag vor pfingsten."}
{"text": "Ich Jans von Lobenstain vergich offenleichen an dem brief allen den di in sehent oder horent lesen, daz ich mit gutleichen willen vnd nach meiner frevnt rat han varen lazzen Fridlein den chapplan meinen purchgrafen, vnd Dyetlein der auch mein diener ist, daz di nimmer mein sind noch haizzent, vnd wo mich dez mein veter vberwert Vlrich von Lobenstain mit einem erberigem mann oder mit zwain daz si furbaz mein diener weren, so schol er einen erberigen chnecht inlegen gein Lintz in ein erberigz gasthaus vnd nicht auzchomen, ich an mich e der diener welicher pey mir wer zden zeiten, vnd schol im auch seinen chnecht ledichk machen auz der laistung swaz der verzert hab, vnd sol daz haben datz meinen trewn vnd auf aller meiner hab swo ich di han versuecht vnd vnuersuecht mit vrchund dez briefz da mein angedruchks jnsigel an leit. Actum et datum anno domini M. ccc. Lvijmo dez suntagz vor sand Jacobs tag."}
{"text": "Ich Ottel die zeit mair zw Oberhofen mein hawsfraw vnd all vnser erben wir veriehen offenleich mit disem brief vnd tun chund allen den, die in sehent horent oder lesent, daz wir den hof ze Oberhofen inne haben zu freyer stift von vnserm genadigen herren abbt Ludweigen ze Mannse vnd seinem gotshaws daselbs von genaden vnd nicht von recht also, daz wir jm vnd seinem gotshaws alle jar jarleich davon dienen vnd raichen sullen den dinst, der von alter darauf leyt vnd vnsers wenanten herren vnd seines gotshaws vrbarpuech sagt. Es ist auch ze merkchen, wann vnser wenanter herr oder sein amptlawt von seins gotshaws wegen den vorbenanten hof ze Oberhofen auf vorderent ze rechter stiftzeit, so sol ich wenanter Ottel mein hawsfraw vnd all mein erben den hof berichten vnd ligen lassen, alz des lantz vnd des gotshaws recht ist. Ich sol auch wenanter Ottel mein hawsfraw vnd all mein erben noch ander nyempt von vnsern wegen chain ansprach noch chrieg furbaz nimmermer gehaben nach dem benanten hof weder mit recht noch an recht geistleich oder wertleich, wie wir vns dez erdenkchen chunden. Waz wir da wider retten oder taten mit recht oder an recht, des haben wir an aller stat vnrecht vnd vnser benanter herr vnd sein amptlawt von seins gotshaws wegen recht. Des zu einem waren vrchund geben wir vnserm vorgenanten genadigen herren vnd seinem gotshaws zu Mannse disen brief versigelt mit des erbern Onoffer des Anhanger zu den zeiten pfleger zu Wildenekk anhangunden insigel vnd mit Chunrat des Pfnurren vnd Nicla des Notleichs paider anhangunden insigeln, die sy dar an gehangen habent durch vnser vleissigen pet willen in an schaden, darvnder ich benanter Ottel mein hawsfraw vnd all mein erben mit vnsern trewen verpinden vns alles das stat ze haben vnd ze volfueren, waz an dem brief verschriben ist. Der sach sind zewgen vnd taidinger Hans Hurenpekch, Hanns Tusslinger, Andre von Chirichpuhel die zeit ammon, Aicher Albel schuester vnd ander erber lawt genug. Das ist geschehen nach Christi gepurd drewzehenhundert iar vnd darnach in dem vier vnd achzigisten iar an vnser Frawen tag der chundnusse."}
{"text": "Allen den, die disen brief sehint odir hoerint lesin, kund ich Wilhelm von Gutingen, daz ich den ersamen gaischlichen luten .. dem abbte vnd der samnung von Salmanswille des ordins von Zitel des bistums von Costintze hab gegebin luterlich dur got vnd dur min vnd miner vordem sele willen bi gesundem libe den zehinden ze Breginsdorf, der ab dem houe gat, da Cuni der keller von Wernswiller vnd Bertolt von Mittilberg vffe sitzent, der min zinslehin ist von dem vorgenantin closter von Salmanswiller, der vier maltir vesan vnd vieriv habern giltet sant Galler messis, den siv hinnanfur niessin sont an alle Widerrede, vnd han dise gift getan vor dem ersamen herrin dem .. official von Costintz, vor dem och mir gelobt ist von dem seibin abbte von Salmanswiller, daz mir nah miner begirde ain alter sol werdin gestift, da taeglich ain priester misse sprech an gevaerde vbir min vnd miner vordem sele hail, vnd ist och div gift also von mir geschehin, daz die von Salmanswiller jaerlich den zehinden mir bietin sont oder den, die vf dem houe sitzent, vmb div vorgenanten aht malter gutis kornes, vnd wellin wir in habin, des son siv vns gunnen vor andern livten, wen wir des nit, so sont siv in gebin dem siv went an alle widerede. Vnd daz disiv gift iemer me staete belibe, darumb so gib ich disen brief den vorgenanten von Salmanswiller besigiltin mit des vorgenantin .. officialis von Costintze, mins bruder hern Vlriches vnd minem insigeln. Dirre brief wart gebin, do man zallet von Cristes geburte drivzehinhundert jar vnd fivnf vnd zwaintzig, nah sant Agathun tag an dem dunstag, da ze gegin was der Ruhe von Costintz, Cunrat in der Bunde vnd der vorgenante .. abbt von Salmanswiller, der keller, der reuinter, der von Walkilch mivnch des vorgenantin closters vnd ander ebner livte. Wir der vorgenante .. official vergehin, daz disiv gift vor vns geschah, vnd henkln darumbe vnser insigel an disen brief dur bette baider tail. Ich och Vlrich von Gutingen gib min insigel an disen brief ze aim vrkunde dirre gift dur bet baider tail."}
{"text": "Ich Vlreich der Aytterpechh purger ze Chrems vnd ich Chunigund sein hausvrowe vnd alle vnser erben wir vergechen vnd tun chunt offenleich mit dem prief allen den die in sechent oder horent lesen, daz vns der erwierdig geystleich herre abpt Hainreich vnd die sampnung der pruederschafft dez gotzhaus ze Glunich recht vnd redleich verchaufft vnd geben habent ires gotzhaus aygen ain ieuch weingarten daz gelegen ist ze Gerrestorf in Prunnereben, do man alle iar von geyt ze purchrecht viertzk phenning an sand Mychels tag hincz der Eysneinn fur ze Chrems den herren von Berchthersgadem, umb viertzechen phunt wienner phenning mit der beschaiden, die weil wier in der nicht geben so schullen wier in vnd irem goczhaus alle iar vnuerczogenleich raichen vnd dienen in iren hof ze Chrems zechen schilling phenning gelcz an sand Merten tag der vorgenanten munzz, vnd wann wier die versaezzen so veruelt sich wandel darauf alz purchrechcz recht ist in dem lant ze Osterreich. Vnd ze pesserr sicherhait so haben wier in ze ebentewer gesaczt vnsern weingarten der do genant ist daz Puczel mit perchherren hant dez erbern geystleichen herren prueder Vlreichs zu den zeiten hofmaister in Alderspechker hof ze Gnewssendorf, dem man alle iar da von geyt ze purchrecht sechs phenning an sand Mychels tag also beschaidenleich, waz in an aim abge daz si daz auf dem andern haben md wann wier in vnd irem gotzhaus geben syben phunt phenning vnd iren dienst alz vor gesprochen ist, so sind funf schilling geltz ab oder viertzechen phunt mit einander vnd iren dienst, so ist der vorgenant weingarten ledig vnd vrey vnd schullen wir dann allen vnsern frumb damit schaffen an alle irrung recht alz mit anderm vnserm derchaufftem gut daz wir haben. Daz die red staet vnd vnczebrochen beleib darvber so geben wir in vnd irm gotzhaus den offen prief zu ainem warn vrchund vnd geczeug der sach versigelten mit vnsers vorgenanten perchherren insigel prueder Vlreichs dez hofmaister ze Gnewssendorf den wir darvmb gepeten haben, daz er der sach geczeug sey mit seinem anhangunden insigel, wann ich obgenanter Vlreich der Aytterpechk zu der zeit aygens insigels nicht gehabpt han. Der prief ist geben nach Christes gepurd drewtzehen hundert iar darnach in dem acht vnd funftzkisten iar an sand Mathyas tag dez heyligen zwelif poten."}
{"text": "Ich Hanns der Floit von Streytdorff vergich vnd tun kund allen den, die den brief lesent oder horent lesen, die nu lebent vnd hernach kunftig sint, das ich mit aller meiner erben gutem willen vnd gunst, mit wolbedachtem mut vnd nach Rat meiner frewnt, zu der zeit, do ich es wol getun mochtt, verchawfft han, von erst mit meins Lehenherren hannd des edlen herren Lewtolts von Meissaw, Obrister Schennkch in Osterreich, meins rechten Lehens, das ich von im ze Lehen gehabt han halben weinzehent vnd Traidzehent, gelegen ze Mittern Grub, grozzen vnd chlainen, ze veld vnd ze dorff, vnd halben weinzehent ze Obern Grub vnd ein virtail traidzehent daselbens, vnd mit meins Lehenherren hand des edlen herren Graf Hannsen Purkchgraf ze Maidburch vnd graf ze Hardekk meins rechten Lehens, das ich von im ze Lehen gehabtt han, ain virtail dorfzehents daselbens ze Obern Grub, auch grosser vnd chlainer, vnd mit meiner lehenherren hannden der edlen herren hern Mathes von Lichtenstain von Nicolspurch vnd hern Hertneits von Potendorff meins rechten Lehens, das ich von in ze Lehen gehabtt han, den halben weinzehent, gelegen pei Oberngrub an dem Angerperig, vnd halben weinzehent an der Wolfsleyten vnd auf ekkern hinder der Wolfsleiten, vnd ist der Lehen, die zu der herschaft gen Velsperch gehorent, vnd alles das, daz zu den vorgenanten zehenten gehoret, grosser vnd chlainer zehent, ze veld vnd ze dorff, es sei gestifft oder vngestifft, versucht oder vnuersucht, wie so das genant ist. Die vorgenanten zehent all vnd alles das, das dartzu gehoret, als vorgeschriben stet, han ich rechtt vnd redleichen, verchawfft vnd geben mit allen den nutzen vnd rechten, als ich si in Lehens gewer herpracht han vnd als si mit alter herchomen sind, vmb anderthalb hundert phunt wienner phenning, der ich gantzvnd gar verrichtet vnd gewert pin, meinem lieben vettern Tibolten dem Floyt vnd seinen erben, furbas ledichleich vnd vreileich ze haben vnd allen iren frumen damit ze schaffen, verchawffen, versetzen vnd geben, wem si wellen, an allen irrsal. Ich pin auch mitsampt allen meinen erben vnuerschaidenleich der vorgenanten zehent, vnd swas dartzu gehoret, so vorbenant ist, des egenanten meins vettern Tibolts des Floyt vnd seiner erben recht gewern vnd scherm fur alle ansprach, als lehens recht ist vnd des Lanndes recht ze Osterreich. Wer aber, das in furbas an denselben zehenten vnd an aller irer zuegehorung, so vorgeschriben stet, mit recht icht abgieng, oder ob in mit recht icht chriegs oder ansprach daran auferstund, von wem das wer, swas si des schaden nement, das sullen wir in alles ausrichten vnd widerchern an allen iren schaden. Vnd sullen auch si das haben auf vns vnd auf allem vnserm gut, das wir haben in dem lannde ze Osterreich oder wo wir es haben, wir sein lebentig oder tod. Vnd daz der kawff furbas also stet vnd vntzebrochen beleib, daruber so gib ich obgenanter Hanns der Floyt fur mich vnd fur all mein erben in den brief ze einem warn vrchund der sach versigilten mit meinem anhangundem insigel vnd mit meins pruder insigel Mertten des Floyt vnd mit meins vettern insigil Hannsen des Floyt von Poraw, die der sach getzewgen sint mit iren anhangunden insigeln, demselben meinem vettern an schaden, Der brief ist geben ze Wienn nach Kristi gepurd drewtzehenhundert Jar darnach in dem Achtt vnd Newntzigistem Jar, des nechsten Phintztags vor sand veitstag."}
{"text": "Wir Reinprecht von Polhaym und Hertneid von Traun und Ott der junger von Traun und Wernher von Polhaym vergehen offenlich an disem prif, dacz vns dacz chunt ist, und fur di ganzen warhait wol gewizzen von den priefen, di wir gesehen vnd gehoret haben, daz dev chapelle dacz vnser vrowen ze wels, da di minnern pruder nu hauss haben, wol vor sechs und sechzig iaer dem gotshause ze Lambach mit allem recht bestettet und betaidinget ist vnd daz selbe reht hat apt Hainrich ze Lambach und deu Samnunge mit aller stete den minnern prudern gegeben und hat dasselbe reht Apt Sigmar und deu Samnunge ze Lambach an der stund mit ir prifen bestetet und geneuwet, desz sel wir der minnern pruder gezeug und geben des ze urchund disen prif mit unsern ynsigeln. Der prif ist gegeben ze wels, do von christes gepurd waren Tausend jar und dreuhundert jar und darnach in den ohten iar."}
{"text": "ICH Ioerig der Utz vergich vnd tun chund mit dem brief allen leuten dew in sehent vnd horent lesen die nu lebent vnd hernach chunftichk sint. Daz ich mit wolbedachtem muet mit gunst vnd mit gutleichen willen. vnd nach Rat mein vnd meins chinde Nyclo daz ich pei meiner Hausfrowen Gedraut dez Huerneins tochter der got genade gehabt han, nachst vnd pesten frevnten ze paider seit vnd nach ander Erber leut Rat mit rechter furzicht vnd mit lozz getailt han mit dem egenanten meim chinde Nyclo alle die guter die her nach geschriben stent die mir mein egenante Hausfrow Gedraut mit gesampter hant hinder ir lazzen hat sew sein mit gelt oder an gelt, vnd auz den selben gutern ist mir lorigen dem Vtzen an rechtem tail mit lozz geuallen. am Rachen weingarten an dem chamerperig ze nachst petrein dem pirchenworter do man alle iar von dient auf die obern chamer dem gotzhaus vnser vrowen ain viertail vnd drey stauf weins ze perchrecht. vnd ain helbling ze voitrecht vnd nicht mer. Dez perchherre ist der Erber Chorherre her Marichart von Rust die zeit obrister chelner dez gotzhaus vnser vrowen. vnd ist mir geuallen ain haus in der plintengazzen ze nachst dem purgel. do man von dient in der chorherren spitol acht halben phenninge ze gruntrecht vnd drithalben phenninge ze furgedinge vnd nicht mer. dez amptman ist der Erber man lans der Hof er schaffer in der chorherren spitol. vnd ain viertail Weingarten an dem Rosenpuchel ze nachst dem Goldenhofer do man von dient dem gotshaus vnser vrowen fumf phenninge ze Perchrecht vnd ain helblinge ze voitrecht vnd nicht mer. vnd ain viertail weingarten in der Eben ze nachst der zech an dem newsidel do man von dient dem gotshaus vnser vrowen fumf vnd zwainzichk phenninge ze perchrecht vnd ain helblinge ze voitrecht vnd nicht mer. dez perchmaister ist der Erber man Wysent auf dem anger dez alten sluzzler sun. vnd ain Rachen weingarten in dem chochgraben ze nachst Jansen dem pharrer. do man von dient dem gotshaus vnser vrowen nevn stauf weins ze perchrecht vnd ain helblinge ze voitrecht vnd ain phunt geltes ze vberzins hainreich Reymar alz sein brief sagt vnd nicht mer. dez perchmaister ist der Erber man vlreich von Rust. vnd ain viertail weingarten an der weydnichleitten ze nachst maendlein dem sturm do man von dient dem herzogen vier Emmer weins ze perchrecht vnd nicht mer. dez perchmaister ist der Erber man fridreich der zistel di zeit sluzzler. vnd ain halbes jeuch weingarten an dem puchperig ze nachst Eiblein dez wysentz aidem. do man von dient hern Eber harten von Chappell fumf viertail weins ze perchrecht vnd ain helbling ze voitrecht vnd ain phunt geltes ze vberzins in die zeche datz sand Mertein alz ir brief sagt vnd nicht mer. dez auch perchmaister ist der egenant fridreich der zistel. vnd drey Rachen weingarten in dem wolfgraben ze nachst der lonerinne do man von dient den geistleichen herren von pavngartenperig drew viertail weins ze perchrecht vnd drew ort ze voitrecht vnd nicht mer. dez perchmaister ist der Erber man Jacob des alten Sluzzler sun die zeit statrichter. vnd ain haus vnd ain hofstat weingarten dor an gelegen datz sand mertein ze nachst dem zevnaer do man von dient dem hertzogen vier vnd zwainzichk phenninge ze gruntrecht vnd nicht mer. dez amptman ist der Erber man Jorig pei dem tor. Dew guter alle sint mir egenanten Jorigen dem vtzen geuallen, dor zu schol ich allez daz gelt hintz iuden vnd hintz christen do ich mit gesampter hant in chomen pin. selber richten vnd geben von meiner hab dew mir geuallen ist vnd an meins chinde schaden. vnd mag vnd schol auch mit den vargenanten gutern allen furbaz ledichleichen vnd vreyleichen allen meinen frumen geschaffen mit verchauffen mit versetzen machen schaffen vnd geben swem ich wil. So ist meim chinde Nyclo ledichleichen an allez gelt an rechtem tail mit lozz geuallen. ain weingarten dez sechsthalb Rachen ist vnd leit in dem weingraben zenachst einem weingarten haist der phaendel. do man von dient dem gotshaus vnser vrowen zwen Emmer vnd anderthalb stauf weins ze perchrecht zvnd zwen phenninge ze voitrecht vnd nicht mer. dez perchmaister ist der egenant vlreich von Rust. vnd schol auch ich Jorig der vt z. daz egenant Chinde Nyclo inne haben so lange vntzen ez ze sein iaren chumpt. so schol ez danne mit dem selben weingarten allen sein frumen schaffen verchauffen vnd versetzen geben swem ez wil. vnd schol im den antburten an allen chrieg vnd ansprach, ich schol auch den weingarten alle die weil vnd daz chinde zu sein iaren nicht chomen ist in nutze vnd in gwer ledich vnd vnuerchumbert inne haben waz ich dez geniezzen mag vnd auch in gutem mittern paw an allen sachen also daz er icht geergert werd vnd auch mit guter gewiszen dez chinde frevnt vnd Erber leut. Waer aber daz mein egenantz chinde Nyclo mit dem tode abget ee ez ze sein iaren chumpt dez got nicht engeb. dannoch schol ich Jorig der vtz dew sechsthalb Rachen weingarten ze leipgedinge nuer ze main ains tagen in nutze vnd in gwer ledich vnd vnuerchumbert inne haben waz ich der geniezzen mag alz leipgedings recht ist vnd nach meim tode. so schol danne der selb weingarten geuallen. do er danne ze recht hin erben vnd geuallen schol an allen chrieg. Vnd daz die sach vnd allez daz vnd varbenant ist furbaz also staet gantz vnd vnzerbrochen weleib swenne ich Jorig der vtz nicht aigen insigel enhab. dez bestaett ich den brief vnd auch dew taylunge mit der egenanten guter aller perchherren. perchmaister vnd amptman insigil. hern Marichartz von Rust die zeit obrister chelner dez gotshaus vnser vrowen. Iansen dez Hofer. Wysentz auf dem anger. vlreichs von Rust. fridreichs des zistel. Iacobs dez alten sluzzler sun dez statrichter. Jorigeins pei dem tor. vnder der aller insigil ich mich verpunden hab allez daz staet ze haben daz vorbenant ist vnd sew der sach zeug peten hab mit irn insigiln. Der brief ist geben nach christi gepurde dreutzehen hundert Iar dor nach in dem zway vnd sybentzigisten Iar des freytages var phingsten."}
{"text": "Ich her Cunrat herzog von vrselingen tun kunt vnd vergih offenlich allen dien, die disen brief ansehent lesent oder horent lesen, das die wisen vnd beschaiden lute der rat vnd die burger gemainlich von sant Gallen mir geben vnd berihtet hant siben vnd drisseg mark silbers Costenzer gewiht, der ich von inen ganzlich geweret bin an der gulte, die mir min herre der kayser an ir sture verschaffet vnd bewiset hat, des ich sinen offen brief vnd insigel hab. Vnd des ze vrkunde gib ich inen disen brief versigelt mit minem insigel. Das beschah ze sant Gallen vnd wart diser brief geben, do man zalt von Cristes geburt druzehenhundert jar, dar nah in dem dru vnd drissegesten jare, an dem nehsten sunnentag vor sant Gerdrut tag."}
{"text": "Wir Vrsella geborn von Vatzz grefin von Werdenberg von Sanegans vnd ich graue Johans ir sun veriechent vnd tugent kunt offenlich vnd menklich mit disem brief, dz wir wilklich vnd gern mit guter vorbetrachtung nach erber vnser frunden rat habent recht vnd redlich ze koffen geben dem edelen herren graf Friderich von Thogenburg dem eitern vnd der edelen wolgebornen frowen fro Kungvnden geborn von Vatz grefin von Thogenburg vnd allen iren erben vnsern lieben gutten frunden daz tal, daz da geheissen ist Schanfigge, gelegen in Curer bistumb, mit lut mit gut mit zwing mit benn mit allen gerichten stokk vnd galgen mit wun mit weid mit holtz mit veld mit aker mit wisen mit wasen mit zwi mit wasser mit wasser runsi mit steg mit weg mit wildbann fliegentz fliechentz vnd fliessentz mit allen nutzen vnd rechten vnd gewonheiten vnd ehafti vnd mit aller zu gehornd, als wirs da her bracht ingehebt vnd genossen habent, an allein alle von Vnderwegen, Johansen Schanfiggen, Annen sin swester vnd Bellinen genand Schanfigg seshaft ze Emptz, die mit namen in den koff nit horen sont vnd wir vns selber vor vsbenempt habent, vmb tusund pfunt pfenning guter vnd genemer Costentzer muntzz, vnd die wir alle von in enpfangen habent vnd in vnsern guten redlich nutzz komen vnd bewendet sint, vnd habent och wir die vorgen grefin Vrsella von Werdenberg von Sanegans vnd ich der vorgenant graf Johans ir sun vnd vnser erben der egenanten stuk aller von einem an dz ander gelobt vnd sullen der selben stuk gut wern sin an geistlichem vnd an weltlichem gericht nach recht vnd wa vnd wenne si sin bedurffent oder noturftig werdent, an geuerde, eigen nach eigem recht, lechen nach lechens recht. Wir die vorgeschriben Vrsell grauin von Werdenberg von Sanegans han och gelopt mit guten truwen vnd ich der egenant graf Johans han och gesworn einen eid ze den heilgen mit gelerten wortten vnd mit vf gehabner hand, also were dz es sich erpfunde, dz vnder den egenanten stuken in dem selben tal Schanfigg keyn stuk lechen were, wenne wir denne oder vnser erben von inen oder von iren erben des ermant werdent, daz selbe stuk, dar vmbe wir denne gemant sient, dz denne lechen ist, dz sullent wir inen denne vertgen vnd dar nach werben vnd furderent sin bi der selben gelubde nach lechens recht an alle geuerde. Wir die egen greuin Vrsella von Werdenberg von Sanegans veriechent an disem brief, dz wir disen vorgenanten koff vnd ellu stuk, als vorbescheiden ist, mit des erbern knechtz Vlrichs von Haldenstein guten willen vnd gunst getan vnd volfurt habent, wan er vmb dis sach vnd koff vns mit gericht vnd mit vrteild ze einem erkornen vogt geben ward, als vrteild vnd recht gab, vnd habent den selben Vlrichen von Haldenstein erbetten, dz er sin insigel gehenkt hat an disen brief ze einer bezugnust der vorgeschriben dingen. Wir Vrsella grauin von Werdenberg von Sanegans vnd ich graf Johans ir sun die ebenempten veriechent offenlich alles des, so hie vor vns an disem brief gescriben stat, stet ze hanne alles dz bi der selben gelubde, als hie vor geschriben stat, vnd dar vmbe so habent wir vnseru ingesigel offenlich gehenkt an disen brief ze einer steten sicherheid der vorgeschriben dingen. Ich Vlrich von Haldenstein vergich, dz ich von bette wegen der edelen miner genedigen frowen greuin Vrsellen von Werdenberg von Sanegans min insigel gehenkt han an disen brief in vogtz wiss, wan ich ir mit vrteild vnd mit recht ze einem erkornen vogt vber dis sach geben vnd erteilet ward, vnd dz der selbe koff mit minem guten willen vnd gunst gentzlich beschechen vnd volfurt ist. Dire brief ist geben vnd ward dire koff volfurt ze Meiienveld, da man zalt von gottes geburt druzechen hundert jar vnd dar in dem dru vnd sechtzigosten jare an dem nechsten fritag an vnser frowen abund zer ern in dem mertzen."}
{"text": "Allen den, die disen brief ansehent lesent oder horent lesen, kunden wir die nach genemten Johans der Hofmaister von Frowenueld ritter vnd Rudolf von Rosenberg ritter genant von Zugkenrieth vnd veriehent offenlich mit disem brief fur vns vnd alle vnser erben, das wir bayde sament gemainlich willeklich vnd gern die schuppuss gelegen ze Edleswille in dem dorf vnd vmb das dorf mit allen rehten vnd mit aller zu gehort, du selb schuppuss von vns vnd von vnseren erben, ob wir nit warint, reht lehen ist, verlihent vnd verlihen haben mit vrkund dises brieues dem erberen vnd wolbeschaidenen kneht Hansen dem Landen burger ze Byschoffcelle, Annen siner elichen wirtenne vnd Guten iro elichen kint vnd allen den kinden, so hie nach von inen jemer geborn werdent, die der vorgenemten schuppuss vnd des lehens erb genoss sint. Vnd ze vrkund der warhait so haben wir die obgenanten Johans von Frowenuelt ritter vnd Rudolf von Rosenberg ritter fur vns vnd alle vnser erben vnseru insigel gehenkt an disen brief. Der geben ist ze Byschoffcelle in der stat an dem nahsten samstag nach sant Peters vnd sant Paulus tag in dem jar, do man zalt von gottes geburt drutzehenhundert jar, sehtzig jar vnd dar nach in dem ahtoden jare."}
{"text": "Wir Karl von gots gnaden Romischer keyser zu allen zeiten merer des reychs vnd kunig zu Beheim bekennen vnd tun kunt offenlich mit disem brief allen den, di yn sehen oder horen lesen, daz wir den ersamen . . dem probst dem techant vnd dem capitel des Stiftes zu Kostentz vnsern liben andachtigen mit keyserlicher macht vz rechter wizzen von sundern gnaden erlaubt haben vnd gunste erlouben vnd gunnen an disem brif mit wolbedacherm mut vnd geben yn gantze vnd volkomen macht, daz sie den hof zu Tal by Rinegge vnserm keyserlichen markt in Kostentzer pistum gelegen von vnsern lieben getrewen Heinr. Walther vnd Eberharten rittern, Hermann vnd Johansen, allen von Sultzberg, vmb sulch summe geldes, als sie wisen mugen, darumbe in derselbe hof verpfendet ist von dem reych, als sie furgeben, ledigen losen vnd einnemen mugen vnd auch sullen mit allen des egenanten hofes rechten nutzzen eren wirden vnd zugehorungen, geistlichen vnd werltlichen, wi man di benennen mag. Vnd wenn sie den gelosen, so wellen wir, daz sie denselben hof mit allen seinen rechten nutzzen eren wirden vnd zugehorungen, als douor begriffen ist, haben nutzzen vnd halden an alle hindernusse in aller der wise, als in di obgenanten von Sultzberg gehalden haben, also lange, bis wir oder vnser nachkomen an dem reych denselben hof von den egenanten probst techant vnd capitel losen mit bereitem gelde, darum er denselben von Sultzberg verpfendet ist, als douor ist begriffen. Mit vrkund ditz briues versigelt mit vnserer keyserlichen magestat insigel. Der geben ist zu Nurnberg nach Christes geburd dreutzzehenhundert jar, dar nach in dem ain vnd sehtzigsten jar, an sand Jorgen tag dez heyligen ritters, vnserer reych in dem funftzehenden vnd des keysertums in dem sibenden jar."}
{"text": "Ich Hans Schili genant Mayer von Kalcherren kund vnd vergich offenlich an disem brief, als ich das gut genant die Obern Gebraiten gelegen ze Kalcherren mit aller zugehorde ze rechtem erblehen enpfangen han von den erwirdigen wisen minen gnedigen herren hern Walthern apt des gotzhuses ze sant Johann gelegen im Turtal in Costentzer bystum vnd von dem cappittel gemainlich des selben gotzhuses jarklich vmb funf schilling pfennig Costentzer munss zinses vff sant Martis tag in den Bruderhof ze richtend nach des briefs vrkundung vnd sag, den ich darvmb von den selben minen herren versigelten inne han, vergich ich fur mich vnd alle min erben aller mengklichem, dz die selben min gnedigen herren alle ir nahkomen vnd dz obgenant gotzhuse ze sant Johann ainen wagen weg sond han iemer mer von Vlis Gamps gebraiten vnd weg, den er inen och geben hat, vber das ort ob dem rain anhin gen dem Hongeller vntz in den Bruderhof darzu vnd davon darin vnd darvs ze furent ze ziehent vnd ze tragent vnd den weg ze wandeln vnd ze bruchent, wie inen denn je vngeuarlich notdurftig ist vnd fuget vnd si bedurffent oder iro pfleger, wer die sind, an iro statt allenart an all geuerde. Vnd sond ich noch kain min erben noch niemant von vnsern wegen si iro nachkomenn iro pfleger noch ir furlut jetz vnd hie nach daran nit sumen jerren noch gesumt schaffen in dehain wise lutzel noch vil och an all geuarde.Vnd des alles ze warem offem vrkunde han ich vorgenanter Mayger Hans Schili den obgenanten minen herren allen allen iren nahkomenn vnd och dem gotzhuse ze sant Johann disen brief geben vnd fur mich vnd alle min erben gebetten besiglen mit Johansen von Hofen landammans ze Rankwil aigenn insigel, darvnder ich mich vestklich verbunden han aller diser dingen, das selb insigel ich egenanter Johans von Hofen landamman ze Rankwil durch siner ernstlichen bett willen vnd och ze vrkund dirr sach doch mir vnd minen erben an allen schaden gehenket han an disen brief. Der geben ward an dem nehsten samstag nach vnser lieben frowen tag ze liehtmisse, do man zalt von Cristes geburt druzehenhundert vnd ahtzig iar, darnach in dem funften jar."}
{"text": "Ich Jacob Rupreht, den man nemmt der Low, statamman ze sant Gallen tun kunt vnd vergich offenlich an disem brieff allen den, die in sehent lesent oder horent lesen, das fur mich kamen ze sant Gallen in der stat an sant Thomas abent des hailgen zwelffbotten, do ich vff des riches offner strasse offenlich ze geriht sass, Johans Kochler von sant Gallen der iunger an ainem tail vnd der burgermaister vnd der rat gemainlich der stat ze sant Gallen an dem andern tail, vnd offnote vnd veriah da der selb Johans Kochler offenlich vor mir in dem gerihte mit sinem fursprechen von der vanknust wegen, als in die vorgedahten fromen wisen der burgermaister vnd der rat gemainlich ze sant Gallen gehaimot vnd in ir banden vnd vanknust hattent vmb das, das er sin gulta, die man im schuldig was, niht wolt helffen in samnon vnd keren an die schulda, die er selber schuldig was, vnd da er vil erber burger ze sant Gallen versetzt vnd verkumbert hatt, als er des gesworn hatt ze tunde, vnd och vmb das, das er daruber den raten ze sant Gallen vnreht vnd barlich vnd trowlich zu rette offenlich vnd haimlich, vnd won aber in die selben der burgermaister vnd die rat ze sant Gallen durch siner frund bett willen vsser der selben vanknust ledig gelassen hettint, so wolti er sich diser nachgeschribnen sach willeklich vnd gern verbinden, als hienach beschaiden ist an disem brief. Des ersten do swur der selb Johans Kochler offenlich vor mir in dem gerihte frilich vnd willeklich vngebunden vnd vngeuangen gesunt libes vnd mutes mit guter vorbetrahtunge ainen gelerten ait zu den hailgen mit vfgehabnen vingern, vmb die vorgedahten vanknust der vorgedahten des burgermaisters des rates vnd aller burger gemainlich von sant Gallen vnd iro ieklichs besunder vnd mit namen aller manglichs, wer an der selben siner vanknust dehain schuld in dehain wise gehept hat, darzu gehaft ist, luter gantz vnd gut frunde ze sinne vnd alle sin frund inen darvmb ze frund ze gewinnen an furzug vnd die selben vanknust vnd getat niemer ze andenn noch ze aferrenn in kain wise an alle geuarde. Er nam och in den selben ait vnd swur, das er die vorgedahten sin gulta wolti an furzug helffen in samnon vnd zu der drier erber manne handen, die darzu benemmt sint, erberlich vnd vngeuarlich bringen, darvmb das die selben sin gulta komint vnd bekert werdint an die schulda, die er selber schuldig ist, vnd darumb er vil erber burger ze sant Gallen versetzt hat, vnd das er niemer des abswaiff noch fluhtig werden wolt noch solt. Er nam och in den ait alles sin gut benemptz vnd vnbenemptz, wa das war ald wie es geschaffen war, den selben drien erberen mannen ze zaigenn vnd ze antwurtenn vngeuarlich, das es an die selben sin schulda kome, als vor ist beschaiden. War aber, das er ald ieman von sinen wegen daruber die vorgedahten vanknust gegen den vorgedahten dem burgermaister den raten oder gegen den burgern vnd der stat ze sant Gallen gemainlich oder gegen dehainem burger ald burgerinen ze sant Gallen besunder oder gegen iemann andre iemer aferti oder andatti mit geriht ald an reht mit worten oder mit werken ald in dehain wise haimlich oder offenlich, wenne oder wa das beschah, das danne die selben der burgermaister der rat vnd die burger gemainlich von sant Gallen ald iro iekliche besunder ald wer in des helffen wil, den selben Johansen Kochler haimen vnd vahen sont vnd mugent an alles reht vff dem lande ald in stetten oder wa si in ergriffen mugent, vnd das si den selben Johansen Kochler denne fur ainen schadlichen verschulten vnd vertailten man verderben vnd von dem libe tun sont vnd mugent an alles reht vnd ane vrtail. Des hat er sich mit namen offenlich vor mir in dem geriht frilich vnd willeklich mit bedahtem mut vngebunden vnd vngeuangen gesunt libs vnd mutes gebunden vnd das in davor niht schirmen sol enkain frihait noch gewonhait enkain reht weder gaistlichs noch weltlichs gerihtes enkain gesetzt noch buntnust der herren noch der stette enkain burgreht noch lantreht noch stettreht noch enkainerlay ander sach noch schirme, won er sich mit namen verzigen hat aller helffe aller gnaden alles vszugs alles schirmes vnd alles des, damit er sich wider die vorgeschriben sach vnd buntnust iemer gesetzen ald dawider gereden ald gewerben kundi oder mohti in dehain wise. Darnach batent mich die vorgedahten der burgermaister vnd der rat ze sant Gallen mit irem fursprechen ervaren an ainer vrtail, ob man in vnd der stat ze sant Gallen hieruber iht billich des gerihtes brief geben solt. Do fragte ich vorbenemter amman vrtail vmb vnd wart ertailt mit gemainer vrtail, das man in hieruber billich des gerihtes brief geben solt. Vnd des alles ze offemm waren vrkunde so han ich Jacob Rupreht statamman da vorgenemt min insigel nach rehter vrtail offenlich gehenkt an disen brief. Ich der obgenant Johans Kochler der iunger vergich offenlich an disem brieff ain gantz warhait aller der dinge vnd bunde, so von mir da vorgeschriben stat an disem brieue, vnd des ze merer sicherhait so han ich och min insigel offenlich gehenkt an disen brieff. Vnd daruber ze merer sicherhait so han ich erbetten den beschaidenn Johansen Gossler vogt ze sant Gallen, das er sin insigel zu des obgenanten statammans vnd zu minem insigel gehenkt hat och an disen brief, won er och hiebi bi dem obgenanten statamman an disem geriht ze gegen gesessen ist. Ich der selb Johans Gossler vogt, als vorgeschriben stat, vergich, das ich durch bett des obgenanten Johansen Kochlers min insigel och gehenkt han an disen brieff. Dis beschach vnd wart dirr brief geben ze sant Gallen an dem vorgeschriben sant Thomas abent des hailgen zwelfbotten in dem iare, do von Cristus geburt warent druzehenhundert jar vnd darnach in dem vier vnd ahtzigosten jare."}
{"text": "Ich Fridrich Pauzz vnd mein sun Levtold vergehen an disem prief offenwar. vnd tuen chunt allen den. die in sehent. oder horent lesen. Daz wir daz lehen datz Schergendorf in Piberpecher pfarr. mit vnserer vreunt rat. vnd mit gutlichem willen haben gegeben dem Goteshaus ze Sytansteten vnd hern hainrichen von den winden. besuchtz vnd vnbesuchtz. ze holtz vnd ze veld vmb zwelf phfunt phfenninge wienner munz, ze rechtem aigen. Wer auer ieman. der daz vorgenant goteshaus vnd hern hainr. von den winden an sprech vmb daz vor genant lehen. des schol ich fridrich pauzz vnd mein sun Leutold gewer sein vnd ver antwurt an aller stat. Daz der chauf stet vnd vnzeprochen peleib. gib ich in disen prief. verinsigelt mit meinem insigel. Des sint gezevge. Her Ott van dem wasen. Alram von dem wasen. vnd sein pruder Hainrich. Ruger von zaucha, Alram Stiller. Otacher von Glevz. Ditz ist geschehen. do van Christes geburt sint gewesen Tausen Jar. Drev hundert Jar in dem zwelften jar. an sant Blasentag."}
{"text": "Venczlaw von Gotis genaden romischer kunig zu allen czeiten merer des reichs und kunig zu Behem.Burgermeister rate und burger gemeinlich der stat zu Passaw.Wir haben vernomen, wie das ir dem ediln Heinrichen grafen von Schawmberg unserm und des reichs lieben getrewen seine vesten Newnhaus gelegen uf der Tunaw besessin habt, und wann wir desselben grafen Heinrichs wol mechtig sein zu dem rechten, dorumb heissen und gebiten wir euch ernstlichen und vesticlichein und wollen, das yr von der egenanten vesten cziehen und den egenanten grefen furbaz nie nicht beschedigen sollet in dheinweis, wann habt ir ichtes ze ym zu sprechen, so wollen wir euch gen im eins volkomen rechten beholfen sein. Geben zu Prage des nehsten Donirstages nach sant Mathiastage unser reiche des Behmischen in dem XXIII und des Romischen in dem czehendem jahren.Per dominum ducem Tesschinensem Wlachnics de Weitenmule."}
{"text": "Allen den, die disen brief ansehent oder horent lesen, kunde ich Heinrich von Kenelbach vogt der stat ze Rapreswil vnd vergich offenlich an disem brief, das ich ze Rapreswil in dem mergte an offner frijen strasse offenlich ze gericht sasse, vnd kamen da fur mich in offen gericht du erber frowe fro Elsbethe Gielin mit Wernlin Giel ir elichem wirt vnd ir rechten vogt burger ze Rapreswile, vnd fugt vnd gab da du selb Elsbethe Gielin mit ir elichem wirt vnd vogt willen vnd gunste recht vnd redlich vrpflichtz zwene eimer wins vnd drij mut kernen jerlichs vnd ewigs geltz durch Johansen von Langenhartz seligen wilunt ir elichen wirtes sele heil willen vnd och hie nach durch ir sel willen an sant Laurencien altare ze Rapreswil in der kilchen, vnd satzte die selben zwene eimer wins vnd die drij mut kernen geltz vff ein juchart raben, du ze Obern Meilan gelegen ist, das man nemt daz Jung gut an der gebreiten, stost einhalbe an Walthers Kalchers raben von Zurich vnd andrenthalb an die landstrasse, vnd dar nach vff ein halb juchart raben, du och ze Obern Meilan gelegen ist, du man nemt Vor der Wise, stost einhalb an Eberhartz Wusten raben von Rapreswil vnd andrunt an Cunratz Webers raben von Meilan, die selben raben sind alle ledig frij eigen, och sol man wussen, das du egenant fro Elsbethe Gielin die zwene eimer wins jerlichs geltz von den vorgenanten raben richten vnd weren sol jerlich vff sant Martis tag, die wil si lebot, dar zu so ist och mit namen berett, daz Johans vnd Rutschman von Langenhart gebruder oder ir erben, ob si enwerent, die vorgenanten drij mut kernen geltz jerlich och vff sant Martis tag richten vnd weren sond an sant Laurencien altare. Vnd were aber, daz si die drij mut kernen geltz jerlich also nicht wertint, so sol doch darvmb du egenant Elsbethe Gielinen, diewil si in lib ist, noch Wernlin Giel ir wirt vnd die vorgenanten raben alle nieman angriffen noch in kein wise bekumbern weder mit gericht noch ane gericht noch mit keinen sachen ane geuerde, aber wele kapplan vff sant Laurencien altar ist, der mag denn wol Johansen vnd Rutschman von Langenhart oder ir erben vmb den versessnen zins noten vnd vfftriben mit geistlichen vnd weltlichen gerichten, vntz das er des gentzlich gewert wirt. Vnd wenne aber danne du vorgenant fro Elsbethe Gielin von todez wegen abgat, so ist berett vnd sol man wussen, wer denne die vorgenant juchart vnd die halben juchart raben ze Obern Meilan inne hett nusset ald buwet, der sol denne aller jerlich die zwene eimer wins vnd die drij mut kernen geltz ane allen furzug richten vnd weren vff sant Martis tag an sant Laurencien altare, daz si einem kapplan werden vnd gelangen, weler ie denne ze mal den selben altar besingt mit des ratez vnd der burger willen vnd gunste. Vnd were och, das du vorgenant fro Elsbethe Gielin oder ir erben hie nach iemer die zwen eimer wins vnd die drij mut kernen geltz vff endru guter fugen vnd setzen wolti oder vff andren ir guter gewisen oder anderswa koffen mocht, daz mag si wol getun mit semlicher bescheidenheit vnd gedingen, was erber lutt dunk vnd sprechen bi guten truwen, da mit denne sant Laurencien altar wol versorgot sie, das er dar an habent sie nv vnd hie nach vmb die zwene eimer wins vnd die drij mut kernen jerlichs geltz, wenne daz beschicht vnd also volgat, so sond danne die raben ledig sin vnd nicht e. Vnd also het du vorgenant fro Elsbethe Gielin dis alles volfurt mit ir elichen wirt vnd vogt Wernlin Giel willen vnd gunste mit aller ehafti worten vnd werchen, so hier zu notdurftig was vnd billich kraft vnd handvesti haben sol nv vnd hie nach. Vnd were och, das es sich keins iars verzikti, das die zwen eimer wins vnd die drij mut kernen geltz vff sant Martis tag oder in dem nachsten manod dar nach an geuerd nicht gantzlich gewert wurdint, so mag denne ein kapplan ze sant Laurencien altar wer die raben inne hett nusset vnd buwet noten beklagen vnd vftriben vor geistlichen vnd weltlichen gerichten also verre, vntz das er dez wins vnd kernen gantzlich gewert wirt, dez er ie denne ze mal vss litt vnd nit gewert ist. Vnd dez ze vrkunde, won dis vor offem gericht beschehen ist, alz gericht vnd vrteil gab, da von so han ich Heinrich von Kenelbach vogt min insigel von dez gerichtez vnd durch beider teil bette wegen offenlich gehenkt an disen brief. Vnd ze merer sicherheit so haben wir die vorgenanten Johans vnd Rutschman von Langenhart vnser insigel offenlich gehenkt an disen brief fur vns vnd vnser erben, won dis allez mit vnserm guten willen vnd gunst volfurt vnd beschehen ist. Dis beschach vnd wart dirre brief geben an dem nechsten zinstag nach sant Vlrichs tag in dem iar, do man zalt von gottez geburt druzehenhundert jar vnd eins vnd achtzig jar."}
{"text": "Allen den, die disen brief sehent lesent ald horent lesen, kund ich Johans von Haidelberg ritter vnd vergih offenlich an disem brief, daz Cunrat vnd Anne ab der Veser Egge wilunt Hainrichs ab der Egge elichu kind, du baidu min lehen warent von dem gotzhus ze sant Gallen, sich selber ir lib vnd gut von mir reht vnd redelich gekoffet hant an daz vorgenant gotzhus aigenlich vmb dru pfund vnd vmb funf schilling pfenning guter Costentzer muns, der selbun pfenning ich alleklich gewert bin vnd die ich in minen redelichen nutz bekeret han. Vnd send och den selben Cunrat vnd Annun sine swester ab der Veser Egge ledeklich vnd willeklich bi Hansen dem Fryen burger ze Biscofzelle, der och lehen het von dem gotzhus ze sant Gallen, vnd och mit disem brief vf dem vorgenanden gotzhus an des erwirdigen mines genadigen herren hant Gerien abt dez selben gotzhus ze dez gotzhus nutz vnd handen, vnd han och gelobt mit miner truwe, daz ich vnd mine erben der vorgeschribenun lute vnd och dez koffes ane allen furzug vnd ane wider rede reht wern sollint sin nach dem rehten, wenn ald wa oder wie dikk sin an herr ald das capitel oder pfleger dez vorgenanden gotzhus ald die vorgeschriben Cunrat vnd Anne bedurfent ald notdurftig sint ald werdent, vff gaistlichem ald vff weltlichem geriht. Vnd entzih mich willeklich mit disem brief fur mich vnd fur alle mine erben aller reht vorderung ansprach aigenschaft vnd lehenschaft besatzung kuntschaft vnd zugnust brief vnd lebenter lute, so ich ald mine erben zu dero vorgenandun Cunrat vnd Annun lib ald gut ie vntz her gehebt hant ald wir hie nach dar zu han ald gewinnen mugint ald mohtint von reht ald von gewonhait oder an reht dehainen weg. Vnd ze merer sicherhait aller vorgeschribener ding henk ich Johans von Haidelberg ritter min aigen insigel an disen brief. Der geben wart ze Bischofzelle in der stat, an der nahstun midechun vor dem hailgen tag ze osterun in dem jar, do von gottes geburt warent drutzehenhundert jare, dar nach in dem zwai vnd sehtzigosten jare."}
{"text": "Allen dien, die disen brief an sehent oder horent lesen, kunden wir graf Johans, graf Rudolf vnd graf Gotfrid von Habspurg gebruder vnd feriehen offenlich an disem brief, das wir mit bedachtem mut vnd gutem rat vnsserm lieben getruwen Otten von Ranbach burger ze Rapreswil vnd sinen erben, ob enwere, ze kofenne geben hant recht vnd redlich ierlichend sechtzig mut kernen geltes vf der muli in der stat ze Rapreswil vmb achtzig march silbers gutes vnd genges Zuricher gewichtes, die wir von inen enpfangen hand vnd die gantzlichent in vnseren offenbaren nutz komen sindt, dis forgenanten zins allen wir oder vnser erben vnd nakomem richten vnd geben sullent Otten von Ranbach vnd sinen erben, ob er enwere, jerlichend ze sant Martis tag von der vorgenanten muli, wer aber, das du forgenante muli als bresthaft wurde, das si den vorgenanten zins nit gelten mocht, es wer vrlug oder brand oder von krieges wegen ald wie das zu gienge, das Otto von Ranbach vnd sinen erben der zins nit alleklich wurde vf sand Martis tag, als vor geschriben stat, so haben wir die vorgenanten grafen alle driie gelobt fur vns vnser erben vnd nachkomem, die die muli inne hand, Otten von Ranbach vnd sinen erben vs richten sullend von andern vnserm gute als vil, das inen die sechzig mut kernen jerlich volle wert werdend, die er koft hat vf der forgenanten muli in der stat ze Rapreswil, als vor geschriben stat, an furzug. Man sol och sunderlich wissen, das dir vorgenante kof beschehen ist mit solichen gedingen, wenne wir oder vnser erben Otten von Ranbach oder sin erben ermanen mit achzig march silbers der forgenanten gewicht vnd gutes silbers vor sant Johans tag ze sungichten, so sind vns oder vnsern erben die vorgenanten sechzig mut kernen vf der vorgenanten muli gantzlich ledig vnd los an furzug, wer aber, das wir oder vnser erben Otten von Ranbach vnd sin erben ermanen mit dem vorgenanten silber nach sand Johans tag ze sungichten, weles jares das beschicht, so ist Otten von Ranbach vnd sinen erben des jares der zins gefallen vnd nit furbasser. Vnd des alles ze einem warem festen vnd stetem vrkund alles des, so hie for geschriben stat, so haben wir die vorgenanten grafen alle driie disen brief offenlich besigelt mit vnsern insigeln. Der geben wart an dem nechsten zinstag vor sand Johans tag ze sungichten, do man zalte von gottes geburt druzehen hundert jar vnd vierzig jar, dar nach in dem sibenden jare."}
{"text": "Ch wernhart von Mezzenbach vergich vnd tvn chvnt allen den, di disen brif sehent oder hornt lesen, Daz ich den erbern Herren abpt Pernolten vnd der Sampnvng ze wilhering sol geben Saechs phvnt alter winner phenning vmb einen Dreyling weins auf den vaschanch tach, der nv naechst chvmt, vnd lob ich im di selben Saechs phvnt phenning verrichten vnd ze geben des selben tags gaentzlichn vnd gar an allen chrieg vnd an alle wider red. Geschech des nicht also, daz ich di selben Saechs pfvnt phenning an dem vorgnantem tach dem nachsten nicht engaeb engaebe , so geantwurt ich in ze diser zeit in mit meiner Housvrowen vron Gedruten vnd aller meiner erben guetem willen mein gut pei Piberstain, daz da haizzet auf dem Chnogel mit alle dem recht, vnd ich ez han, vnd svln daz selbe gut inne haben in nutz vnd gewer vntz an di zeit, daz ich sev der Saechs phvnt phenning verricht vnd gewer, vnd swaz sev in der vrist des selben gutes auf dem chuchnogel genizzen mvgen, daz sol sein mein vnd meiner vordern selgeret. Daz di red stet vnd vnuerchert also beleib, des gib ich dem Gotzhaus ze wilhering ze einem vrchvnd disen brif versigelten mit meinem jnsigel. Dez sint zeug Her Herwich der strachner, Fridreich der Prusching vnd ander piderb leut gnuch. Daz ist engangen, do von Christes gebard warn Drevzehenhvndert jar, dar nach in dem vier vnd zwaintzigisten jar an aller Heyligen Obent."}
{"text": "Wir Herman von gottes vnd des stuls genaden ze Rome bestater abt vnd der conuent gemainlich des gotzhus ze sant Gallen sant Benedicten ordens in Costentzer bistum tugint kund vnd veriehent offenlich an disem brief fur vns vnd fur alle vnser nachkomen allen den, die disen brief ansehent, lesent oder horent lesen, das wir mit gemainem wolbedahtem rat vnsers cappittels vnd mit herr Jacobs des Nanden vnsers bestaten lutpriesters ze Wil guten willen vnd gunst durch got vnd durch aller gelobiger selen willen ain tagmesse eweklich ze Wil in vnser stat vff sant Katherinen altar in sant Nicolaus kilchen gestiftet geordenot vnd bestatet haben mit solichem rehten vnd gesetzten, was vntz her an die selben pfrund vnd tagmesse geben ist ald hienach iemer daran geben wirt, es si ligendes oder varndes gut, das och das eweklich daran beliben sol an alle sumsali vnd bekrenknust vnser vnd aller vnser nachkomen. War och, das ieman dehain gut, das von vnserm vorgenemten gotzhus lehen ist, an die selben tagmesse geben wolti alder ab dem selben gut vt daran setzen ald geben wolti, darzu sullen wir vnd alle vnser nahkomen vnsern guten willen vnd gunst an widerred vnd an allen furzug geben vnd tun vntz an vier march geltes an geuard. Vnd sullen och wir noch kain vnser nachkomen die selben pfrund tagmess noch pfrunder an den selben gutern noch an kainen andren gutern, die daran geben sint ald noch geben werdent, in kainen weg noch mit kainen dingen niemer bekumberren noch bekrenken, damit die pfrund vnd tagmesse geswecht werden mug in dehain wis. Wir abt Herman vnd der conuent gemainlich des gotzhus ze sant Gallen da vorgenemt haben och mit bedahtem mut willeklich gesworn ieklicher besunder ainen gelerten aid ze den hailgen mit vfgehepter hand vnd binden och vnser nahkomen hierzu mit disem brief, das wir noch kain vnser nachkomen, er si abt ald pfleger, die vorgeschriben pfrund altar noch tagmess nieman lihen sond won ainem, der priester ist vnd mit sin selbes lip vf der pfrund sitze vnd die selben pfrund verdiene vnd besing, als der brief wol bewiset, daran geschriben stat, wie ain tagmesser ze Wil die selben pfrund vnd tagmess verdienen vnd besingen sol, wir noch kain vnser nachkomen sullen och bi dem selben aid, so wir gesworn haben, die vorgeschriben tagmess noch pfrund enkainem lutpriester ze Wil noch sinem helfer lihen, alle die wil er lutpriester ald helfer ze Wil ist. Wir haben och fur vns vnd fur alle vnser nachkomen gelobt bi dem selben aid, so wir gesworn haben, allu du ding geding vnd gesetzt, so an disem brief geschriben stand, war ze lassent vnd stat ze haltent vnd da wider niemer ze tund weder mit worten noch mit werken noch mit kainen andren dingen. Beschach aber, das got wend, das dehain abt alder pfleger vnsers vorgenemten gotzhus die vorgeschriben pfrund vnd tagmess ieman verlihi, der nit priester war, alder ainem, der ze Wil lutpriester ald helfer war, ald das die vorgeschriben pfrund vnd tagmess ald ain pfrunder an dem gut vnd gult, so daran geben ist ald noch geben wirt, in dehainen weg bekrenkt ald bekumbert wurd, damit die vorgeschriben pfrund vnd tagmesse geswecht wurdi, so sullen wir vnd vnser nachkomen an ainen herren, der denne abt ald pfleger ist, werben, das er das widertu bi dem aid, so wir gesworn haben, an geuard. Vnd ze offenem warem vrkund vnd stater sicherhait aller der ding geding vnd gesetzt, so an disem brief geschriben stand, henken wir abt Herman vnd der conuent gemainlich da vorgenemt fur vns vnd fur alle vnser nahkomen vnser vnd vnsers conuentes insigel an disen brief. Der geben ist ze sant Gallen, do man zalt von gottes geburt druzehenhundert jar, funfzig iar vnd darnach in dem ersten jar, an dem nahsten fritag nach sant Vallentis tag."}
{"text": "Ich graue Rudolf von Montfort herr ze Veltkilch kund vnd vergih offenlich an disem brief allen den, die in sehent alder horent lesen, das ich mit guter vorbetrahtung han ze kofent geben reht redlich vnd aigenlich Albern Vaisslin von Vadutz vnd sinen erben, ob er enwar, den lenberzehenden ze Trisen, der wilent Hans Ammans was vnd gemain was mit dem vorgedahten Albern Vaisslin. Disen obgenanten lenberzehenden mit allen rehten nutzen vnd gewonhaiten, als ich in vntzher innegehept vnd genossen han, vnd mit aller zugehord vnd mit allen rehten han ich im vnd sinen erben aigenlich ze kofent geben vmb drithalb phunt phenning vnd vmb zwen schilling phenning alles guter Costentzer muns, der ich gar nah minem willen von im gewert bin. Ich vnd min erben sollint och sin vnd siner erben vmb disen kof vnd lenberzehenden gut wern sin zu dem rehten, wa es inen notdurftig wirt an gaistlichem oder an weltlichem geriht. Des ze vrkund henk ich min insigel an disen brief. Der geben ward ze Veltkilch an dem fritag nah sant Anbrosien tag in dem abrellen, do man zalt von Cristes geburt druzehenhundert iar vnd ains vnd sehtzig jar."}
{"text": "IIch Hanns Graewl, ich Alphart Tawbner, ich Engelprecht Wiltperger, ich laewtel Wolfenraeivter, ich Georg Chlauban, ich Hanns Dahpekch, ich Nicla Dahpekch vnd ich Nicla Paemchircher wir vergehen offenlich mit dem brief, daz der Erwirdig furst vnser genediger Herr Her Pilgreim Erczbischof ze Salzburg, Legat des Stuls ze Rom vns von der dienst wegen, die wir im getan haben in dem chrieg, den er mit Wilhalm dem frawnberger vnd seinen Helffern ze Bayern gehabt hat, alles Soldes, dez er vns, vnsern Schuczen vnd dienarn dar vmb schuldig gewesen ist vnd aller schaeden, die wir in seinem dienst, vncz auf hewtigen tag genommen haben, wie die genant sind gaenczleich ausgericht vnd furderleich bezalt hat, Also daz wir noch ander yemant von vnsern wegen dar vmb hincz vnserm vorgenanten Herren von Salzburg seinem Goczhaus vnd nahchomen, noch hincz allen den iren nimmer mer dhain ansprach noch vordrung haben schullen noch wellen in dhainen weg an geuar, weder mit recht, noch an recht, daz loben vnd versprechen wir mit vnssern trewn an aydes stat vnd dar uber ze vrchund geben wir obgenant disen brief versigelten mit des vesten Ritter Herrn Friedrich Gleinczer vnd Hannsen des Strewn aigen anhangunden Jnsigeln, der daz durch vnser vleizzigen pet willen an den brief gehangen hat, im vnd seinen erben an schaden, vnder den obgenanten Jnsigeln wir vns all egenante verpinden, fur vns vnd die vnsern allez daz stat ze haben, vnd ze volfuren daz an dem brief verschriben ist, der geben ist ze Salzburg, an Sampcztag nach sand Andrestag, nach Christi gepurd drewczehen Hundert, Jar, dar nach in dem Newn vnd Sybenczikistem Jar."}
{"text": "Ich Chunrat der Smyd von Vnderstetten vnd ich Hensell der Hintenawzz sein stewfswn wir verichen vnd tun chund offentlich mit dem brief allen den, di den brief sehent horent oder lesent, daz ich vorgenanter Chunratt der Smyd in dez erbern Fridreichs dez Sinczinger diczeit richter zu Starchenberch vankchnucz chomen pyn von dez todslags wegen, den wir ped tan haben an Wernczlein Hainrichs dez Rathmairs seligen swn, daz wir von derselben vankchnuzz wegen nymant nicht dester veinter sein. Wir schullen auch noch all vnser frewnt helffer vnd gesellen wider dy frewntschaft von dez vorgenanten todslags wegen, den wir tan haben, noch ander ymant von vnsern wegen an recht nymmer mer nichcz tun. Wir schullen auch noch all vnser frewnt helffer vnd gesellen wider Jakoben von Aich noch wider all sein frewnt an recht nymer mer nichez tun. Vnd ob wir dez yndert veberfaren wurden mit ainer gewizzen, so oben verschriben stet, so war ich obgenanter frewndschaft dez hals verfollen vnd meinem genadigen herren hern Reinprecht von Waltse hawptman ob der Enns vnd Fridreichen dem Sinczinger warn mein porgen verfallen zwayvnddreysig phunt phenig, die hernach mit namen geschriben stent: von erst her Vlreich dy czeit chapellan zu Aisterhaim vnd der vorgenant Hensel Hyntenawz vnd sein prwder Hainreich von Chronlach, Hainreich von Nydernleyten vnd Lyndel sein prwder daselbs in Chalhaymer phar vnd Hannsel von Hofmaning Hensel ab der Walichmwll vnd Jorg von Hinteraych in Tawfkircher phar. Daz wir daz also stat vnd vnezebrochen halden wollen, dez geben wir zu vrchunt vber vns den brief versigelt mit dez erbern weysen Hannsen dez Hochenfellder vesten ritter hern Veyten dez Anhanger vnd mit dez erbern Merten dez Salmansleyter mit ir peder anhangunden insigeln, dy daz tan habent durich vnser vleizzigen pett willen yn vnd iren erben an schaden, darvnder ich mich vorgenanter Chunrat der Smyd vnd all mein frewntt helffer vnd gesellen vnd wir vorgenante porgen vns verpinden vnder dy obgenanten insigel an aydez statt, alz daz statt zu haben vnd ze volfuren, daz oben an dem brief verschriben stett, der geben ist nach Christy gepurd drewczehenhundert jar darnach in dem fyervndnewnczkisten jar an sand Michellstag dez gen engeis."}
{"text": "Ich Hainreich von Stokorn vergich vnd tvn chvnt an disem prief allen den, di in nv oder hernach sehent oder lesen horent, daz ich auf ein halbe hofstat dacz Gravenperg, di da Elspeth di Zwetlerin hat von den vrowen dacz sant Bernhart vnd dient dreiczehen phenning hiet ein anschprach, wand ich nicht west wie si auz meinez vater gewalt, dez ye gewesen waz, chomen waz, da han ich genumen vmb ein halb phvnt phenning und verczeich mich allez meinez rechtes, daz ich vnd mein erben dar an moechten gehaben und gib di auf den vrowen von sant Bernhart in bruder Arnolcz ieres schaffers hant fvr rechtez aygen vnd pin dez ir scherm, als recht ist hie in Oesterrich, vnd gib in dar vber disen prief zy einer ewigen bestetigvng mit meinem insigel versigelten. Geczevg sint dicz dingez her Hainreich von Stoycendorf. her Michel, her Dyetmar, di brvder von Chadaw, her Ortolf, her Ortolf die brvder von Preitenaich vnd ander piderb levt genug. Dicz dinch ist geschehen vnd dieser prief ist gegeben, da man von Christes gepvrde raitte drevczehen hvndert iar und vumf vnd zwainczig iar an sant veites tag dacz Egenburch in der stat."}
{"text": "Jch Vlreich der Gebelstaffer Richter ze Pazzaw vergich offenbar an dem brif, allen den, di in sehent, hornt oder lesent, daz vor mir vergehen hat, Her Janns, Otten des Woller Enynchel, Pfarrer ze Gmunden, daz Sechczk phenning purchrechts ligen auf seinem Haws in der Loder strazz, zwischen des czolner, vnd des Stokchlein Haws, gein sand Niclo in die Oblay, also das der vorgenant Her Janns, oder wer daz egenant Haws, inn hat, Jerleich vnd vnuerzogenleichen sol raichen, sechczk phenning, an sand Mertein tag in die oblay gein sand Niclo, Wo awer, daz selb purchrecht an sand Mertein tag, vnd in den nahsten sechs Wochen danach, nicht geben vnd geraichet wurt, so verfallen sich all wochen zwelif phenning ze Wandel, das auch daz obschriben purchrecht mit den verfallen wandeln nicht wurd gericht in den nahsten sechs wochen nach sand Mertein tag, So hat der egenant Her Janns, oder wer das Haws inn hat, allew seine recht verlorn an dem vorbeschriben Haws. Auch ist ze merchen, als offt das selb Haws verchawfft wirt, so sol man nicht yden phenning des purchrechts selb funnften geben zu salrecht, sunder der hingeit sol sechczich phenning, vnd der chawfft sol auch Sechczk phenning geben gein sand Niclo, Vnd ob das Haws von dem fewr, alter oder andern sachen chrenchtt wurd oder gestort, wer es dann inn hat, der sol es Pawen vnd wider pringen, dem Chloster zu sand Niclo vnengolten an seinem purchrecht der sechczk phenning. Es ist auch ze merchen, daz aller gerurter punt in dem brif Probst Vlreich vnd sein Conuent zu sand Niclo habent ein brif gegeben dem vorgenanten Otten vnd seinen eriben, den ein yder besiczer des offt genanten Haws soll inn haben. Vnd dar uber gib ich in zu vrchunt den brif versigilten mit meinem vnd des obgeschriben Herrn Jannsen Pfarrer ze Gmunden, des di aigenschaft des egenannten Haws ist anhangunden Jnsigeln. Des sind zeugen Albrecht der Hewgel Purger ze Pazzaw, Peter von Siczendorf, Peter Vlreichs des Trager Sun. Der brif ist geben an vnser vrown tag ze Liechtmezz, do man czalt von Christes gepurd Drewczehen hundert Jar, darnach in dem Siben vnd Sibenczkisten Jar."}
{"text": "Ich Chunrat der Ekker, ze den Zeiten richter in dem Weilhart, vergich vnd tun chuntt offenbar an disem prief allen den, di in sehent oder horent lesen, daz Ludweig von Mullohen vnd sein pruder Ekkart vnd Wernhart chlagten vor mir auf offenem reht datz Ostermuting, daz si ze Laubenpach von Raitenhasla her paeuleuten waern oberuarn vnd vbersetzt mit ainem zaeun auf ainer wis, dev ze Laubenpach niden in dem veld leit, vnd chlagten als verr, daz beschaew vnd Weisung dar auf gegebn wart. Dar nach bedacht sich der obgenant Ludw vnd sein pruder vnd wurden des beweiset, daz si dehain reht an der ansprach hieten, vnd verzigen sich mit gutem willen mit meinem vrlaub der chlag vnd der ansprach gar vnd gaentzlich si vnd all ir erbn vor offenem rehten, vnd sagt do vrag vnd volig vnd wart auh zeugenuss gegebn den herren von Raitenhaslach, daz si di genanten wis mit zaeun, mit grabn vnd mit wazzer, als si heut ze tag leit, haben vnd nizzen sullen ewichlich als ein ander ewis ledichlich vnd freilich sam ander ir aigen, vnd sullen furbaz beleibn an all ansprach von Ludw vnd von seinen prudern vnd von allen iren erben. Des sint zeuge: Ott der Moringer, Wernher der Tolweger, Frid der Peuntner, Rudolf von Weng, Chunr der Krumpech, Ludw der smit von Ostermuting, Winther der probst, Frid von Zeidlorn, Ekkart von Mullohen vnd ander erwer leut genug. Vnd daz div sache furbaz staet vnd vnbechrencht beleih, dar vber han ich nach paider tail pet ze vrchund mein insigel gehangen an disen prief. Der ist gegebn M.CCC.XXXV, des maentags vor sunnwenten."}
{"text": "Ich Hainrich Weber statamman ze Rauenspurg vergich vnd tun kunt aller menglich mit vrkund ditz briefz, das ich an dem nahsten zinstag vor sant Bartholomeus tag ze Rauenspurg vor dem rat ze offem gericht sass vnd das fur mich vnd das gericht kament ditz nachgescribenen lut, die ze Wasserburg gehorent, Hans Wetzler von Raterschen amman, Jak Hamerli, Cuntz Bitterlin vnd sin sun Haintz, Haintz Vogler, Cuntz Erli vnd sin sun Hans, Haintz Moser, Hans Guldinfus vnd Mark sin bruder, Frik Erli, Haintz Tufel vom Albeiz, Hans Bitterli, Haintz von Hegen, Hans sin sun, Hilprant Hotz von Nunnenhorn, Peter Hener vnd sin sun Cuntz, Claus Morser, Peter Zinser, Cuntz Friker, Andres Erli von Nunnenhorn vnd Els Wigoltin von Mittel gemainlich mit ainem fursprechen Henggi Humppis vnserm burgermaister an ainem tail vnd Diepolt von Aichelberg vnser mitburger mit sinem fursprechen Haintzen dem Surigen zem andern tail, do klegtent die benempten lut von Wasserburg mit ierem fursprechen vnd sprachent, si hett der benempt Diepolt von Aichelberg gepfent, si wistent nit wol war vmb, wan si im weder gelten noch wider gen soltent, vnd batent dar vmb gerichtz, dar wider antwrt der benempt Diepolt von Aichelberg mit sinem fursprechen vnd sprach, in hetti Rudolff von Ebersperg versetz gen Goswin von Schowenburg, des er ze schaden komen war, vnd wan si des aigen warent, dar vmb hett er si gepfent, da wider antwrtent die benempten lut vnd erzogten da ainen brieff vnd batent den zelesent, der och da mit recht vnd mit vrtail gelesen wart vnd der seit, das vor etwifil zites Hans der Renner von Lindow der selben lut hett gepfent von Marken von Schelbergz wegen, des aigen si soltent sin gewesen, vnd behubent dem mit recht vnd mit vrtail an, dz si des aigen nit warent, wan das si sin vogtlut gen sant Gallen warent, vnd redtent do vff den brieff, das si vnschuldig warent, das si Rudolffz von Ebersperg recht aigen warent, befundi sich aber mit recht, das si sin vogtlut warent, dennoch solt man si nit pfenden fur in, wan si vogtlut sin warent lehen von sant Gallen, da wart ertailt, moht der benempt Diepolt von Aichelberg des ersten war machen, dz die benempt lut Rudolffz von Ebersperg recht aigen warent, das er des billich genuss, oder das die benempten lut mit ierm aid da fur stundent, das si des vnschuldig warent. Do stund der benempt Diepolt von Aichelberg von sinem rechten vnd lies es ze der benempten lut rechten, das aber vfgeschoben wart vntz hernach mit den aiden, wan er do aber ze den luten klegt, sider si des benempten Rodolfs von Ebersperg aigen nit warent, so warent si doch sin vogtlut vnd gehortent in den hoff ze Hege, dar vber er vogt wari, dar zu soltent si im zins vnd gelt gelten, vnd dar vmb mocht er si billich fur in angriffen, da wider antwrtent die benempten lut vnd sprachent, si warent vogtlut vnd lehen von sant Gallen, dar zu soltent si im weder zins noch gelt denn ainer vnder in der solt sechs pfenning vnd ainer ainen schilling vnd ainer dri schilling vnd nit mer, vnd dar vmb getriwent si got vnd dem rechten, er solt si nit fur in pfenden, dar vmb do wart aber ertailt, moht aber der benempt Diepolt von Aichelberg waur machen, als er geklegt hett, das er des billich genuss oder das die obgenanten lut mit iern aiden da fur stunden, daz si des vnschuldig warent, wan als ferr si furgelet hetten, do stund aber Diepolt von Aichelberg von sinem rechten vnd lies es ze iern rechten, die selben lut hubent do vff vnd woltent all gesworn han, als in recht vnd vrtail geben hett, do erlies er si der aid, do batent si aber ze erfarent mit vrtail, ob er in it billichen ieru pfant ledig vnd los solt lasen, dz inen do ertailt wart mit gemainer vrtail, des gerichtz mutotent do die selben lut ains brieffz von des gerichtz wegen, der och inen aber mit gemainer vrtail ertailt wart, vnd dar vmb gib ich amman obgenant den benempten luten disen brieff von des gerichtz wegen besigelt mit minem aigenn angehenkten insigel. Geben an dem benempten tag, anno domini MCCC octagesimo sexto."}
{"text": "Wir hertzog Friderich von Tekch der hochgebornen fursten . . der herztogen von Osterrich lantuogt vnd hauptman in iren landen ze Swaben vnd ze Elsazz tun kunt allen, die disen brief lesent oder horent lesen nu vnd hie nach ewiclich, daz wir in namen vnd an stat der vorgenanten vnsrer herren von Osterrich dem spital dez heiligen geistes in der statt ze Rauprehtswiler die gnad getan haben vnd tun auch mit disem brief, daz ein iedclich mensch, ez si man oder wipp, daz zu dem vorgenanten spital chumpt vnd da husbruder begert zesinde vnd ouch alzo von des spitals meistern oder pfhlegern ze husbruder oder ze housswester enphangen wirt, vnd auch . . welich mensch in durftigen weis gesunt oder siech in den selben spital chumpt vnd dar inne vbernahtet, die selben vorgenanten alle, ez sien spital bruder oder swestern oder durftigen, sol der vorgenant spital erben an allen sinen ligenden oder varenden gutern, wa die gelegen sint, wa vnd wenn ez dar nach, so er enpfangen wirt in bruders oder in swester weis oder in durftigen weis in den spital chumt, als vorbescheiden ist, erstirbet, vnd sol den selben spital an den vorgenanten gnaden nieman, wer der sie, dheins weges niemmer irren noch bekrenchen ane geuerde, wan ouch wir si da bi vnd bi allen andern gnaden friheiten vnd guten gewonheiten, die si von alter her braht vnd gehebt habent, in dem namen als da vor getrewlich vnd vesticlich schirmen vnd halten wellen vntz an die vorgenanten vnsrer herren von Osterrich vngeuarlich. Mit vrkunt ditz briefs, geben ze Rauprehtzwile an sant Mathei abent dez heiligen zwelfboten nach gotes geburt driuzehenhundert jar vnd dar nach in dem nunden vnd funftzigsten jare."}
{"text": "Ich Anna hern Chunrats tochter von Eberstorff dem Gott genade und hern Dietmars hausvrow des Rorer vergich fur mich und fur all mein erben, daz ich mit gutem willen und mit wolbedachtem mut unbetwungenleich mit willen gunst und nach rat des vorgenanten meins wirtes Dietmars des Rorer und ander meiner nachsten freunde zu der zeit do ich es mit recht wol getun mochte mich gancz und gar verzigen und furczicht getan han und verzeich auch mich und mein erben genczleich mit dem brief gegen meinen prudern Ulreichen und Rudolfen von Eberstorff und gegen irn chinden sunn und tochter di in Gott nach gait alls des erbtails gutes der mich anverstorben und angevalln ist von vater und muter saligen und noch angevalln mag, laeut und gut aygen lehen purchrecht perchrecht in urbar ze holcz ze velde und ze dorffe es sei gestitt oder ungestift versucht oder unversucht, wie so das genant ist oder wa das gelegen ist, also daz ich vorgenantew Anna noch mein erben ouf denselben meinen erbtails gutes furbas chain ansprach noch chain vordrung hawen noch gewinnen sullen umb vil noch umb wenig, sunder daz die egenanten mein pruder Ulreich und Rudolf von Eberstorff und irew chinde sun und tochter mit dem vorgenanten gut allein sullen furbas ledichleichen und vreileich allen irn frumen schaffen verchauffen verseczen und geben wem si wellen an allen irresal. Es ware denne daz dieselben mein pruder Ulreich und Rudolf paid abgiengen und nicht chinde liezzen weder sune noch tochter, oder ob si chinde gewunnen und daz die ouch abgiengen und nicht chind hinder in liezzen weder sune noch tochter, was si denne des vorgenanten gutes unverchumert hinder in lazzent, daran sullen ich egenantew Anna und mein erben alles das erben und haben das wir denne durich recht daran erben und haben sullen als ander tochter an allen chriege, und daz die furczicht und sache furbas also staet und unczerbrochen beleibe, und wand ich selber nicht aigens insigils han, darumb so gib ich in fur mich und alle mein erben den brief zu einem waren urchunde der sache versigiltem mit des vorgenanten meins wirtes insigil hern Dietmars des Rorer und mit meins ohaims insigil hern Perichtolts von Pergow ze den zeiten hofrichter in Oesterreich und mit meins vettern insigil hern Petreins von Eberstorff obrister chamrer in Oesterreich, und mit meins ohaims insigil hern Ulreichs von Pergow und mit meins swagers insigil Gotfrids des Rorer die der sache gezeuge sint mit iren anhangunden insigiln, darunder ich mich oft genantew Anna verpinde mit meinen trewen an alles gever als das staet ze haben das vor an dem brif geschriben stet. Der geben ist ze Wienne nach Christes gepurde dreuczehen hundert jar darnach in dem siben und sechczgistem jar an unser vrowen abent ze der schidunge."}
{"text": "Wir frow It von Tockemburg graffinn ze Hohemberg tugen kunt vor aller menglichen, das wir mit wolbedahtem mut gesunt des libes zu den ziten, do wir das wol getun mohten, als das uf gaistlichen vnd weltlichen gerihten pillich craft vnd maht han sol vnd haben mag nach dem rehten, luterlich durch gott vnd vnser vnd vnser vordern vnd nachkomen selen geluckes vnd hailes willen geordenet vnd geben haben ordenen vnd geben ouch wizzklich mit craft diss briefs an den stift des spittals gelegen in vnser statt Horw vnser halbtail, so wir haben an Sallstetten dem dorf mit lut vnd mit gut mit aggern wisen holtz veld wazzer wunn vnd waid by wasen vnd by zwig mit aller ehafty vnd gewaltsami mit stab mit geriht mit zwingen vnd bennen mit sturen erben vallen vnd hoptrehten mit allen gelten vnd gulten, es sige an korn haller genss hunr oder aiger gelten mit grozzen vnd clainen zenhenden vnd besunder mit allen den rehten nutzzen vnd gewonhaiten, so denn yendert vberal zu dem egenanten vnserm halbtail des vorges dorfs Sallstetten gehort vnd gehoren sol vnd mag, es sig benempt oder nit fundes oder vnfundes clains vnd grozz nutzit uss genomen, als wir das vmb Diemen von Stainhulw saligen vor etweuil zit kouft haben vnd das biss uf disen huttigen tag inn gehebt her braht vnd genossen haben, also das die pfleger des egenanten spittals ze Horw vnd all ir nachkomen den selben halbtail des egenanten dorfs Salstetten mit den nutzzen, so voges stat, nun furo hin inn haben nutzzen vnd niezzen sullend geruweklich an all vnsre vnd vnsere erben vnd ouch an aller menglichs irrung sumung vnd hindernust an geuard ze gelicher wiss, als wir die gut biss her inn gehebt vnd genozzen haben, doch mit der beschaidenhait, das die vorgenanten pfleger die selben nutzz des egenanten halbtails an Salstetten vnserm dorf in der wiz, als vorges stat, den siechen luten des vorgenanten spittals ze Horw vnd allen kunftigen armen, die denn vmmer me darin komend, nutzzlichen an legen vnd furkeren sullent nach dem aller besten, das sy da von getruwlich gespiset vnd getrost werden gott ze lob vnd ze eren. Wir verzihen vns ouch fur vns alle vnser erben vnd nachkomen aller der reht vorderung vnd ansprach, die wir vnser erben oder nachkomen zu dem vorgenanten halbtail des dorfs Salstetten in der wiss, als vorges stat, biss her ye gehebt haben oder furo vmmer me gehaben oder erlangen kunden oder mohten, es war mit geriht oder an geriht mit brieffen oder an brief suss oder so an alle geuerd. Vnd des ze vrkund so haben wir vorgenante frow Itt von Tockemburg vnser aigen insigel offenlich gehenckt an disen brief. Wir graf Rudolf von Hohemberg vnd wir frow Margaret von Hohemberg marggraffinn zu Baden tugen ouch kunt vor aller menglichen, das diss gemacht vnd ordenung aller vorges ding vnd sachen mit vnserm gunst vnd guten willen beschenhen ist, vnd sullen noch wellen wir noch vnser erben die pfleger des egenanten spittals in vnser statt Horw noch ir nachkomen an dem egenanten halbtail des dorfs Salstetten, so hie vorges stat, nit hindern irren noch sumen noch schaffen daran gesumpt werden kains weges suss noch so an alle geuerd. Vnd des ze vrkund so haben wir vnseru aigenu insigel ouch offenlich gehenckt an disen brief. Der geben ist an dem nahsten fritag vor vnser frowen tag, als sy geborn ward, nach Cristy geburt drutzzenhenhundert jar, darnach in dem suben vnd ahtzigosten jar."}
{"text": "Ich Wolfgang von Staynach vnd ich Diemut sein Hausurowe vnd ich Perchtol von Staynach sein bruder Wir veriehen vnd tvn chvnt allen den, die disen breif sehent oder horent lesen, die nu lebent vnd hernach chunftich Sint, Daz wir mit aller vnser Erben gvten willen vnd gunst mit verdachtem mvt vnd mit gesampter hant zve der zeit, do wir iz wol getvn mochten Vnd mit vnsers Lehenherren hant dez Edlen Herren Graf Chunrades von Schawenberch Verchauft haben vnsers rechten Lehens, daz wir von im ze Lehen haben gehabt, vnsern hof daz Dietreichstorf vnd swaz dar zv gehoret, vnd dor zve alles daz gvt, daz wir gehabt haben da selbens daz Dietreichstorf, Ez sei ze Veld oder ze Dorff, gestift oder vngestift, versucht oder vnversucht, Swie so daz genant ist, an den Weingarten, der da haizzet der Wiltperger, den nem wir besunderleich vor avz vns selber ze haben. Daz vor genant gut alles daz Dietreichstorf haben wir Recht vnd redleichen Verchauft vnd geben mit allem dem nvtz vnd rechten, alz wir iz in Lehens gewer herpracht haben, Vmb Hundert Phvnt vnd vmb Sechtzich phvnt weinner Phenninge, der wir Recht vnd redleieh verricht vnd gewert sein, Dem erbern Herren her Vlreichen von Merchenstain vnd allen seinen Erben furbaz ledichleich vnd vreleichen ze haben vnd allen iren frumen da mit ze schaffen, verchauffen, versetzen vnd geben, swem Si wellen an allen irrsal vnd dar vber zve ainner pessern sicherhait so setzen wir vns, ich Wolfhart von Stainach vnd ich Dyemut sein Hausurowe vnd ich Perchtold von Stainach sein bruder vnuerschaidenleieh mit sampt allen vnsern Erben vber daz vor gesprochen gvt alles daz Dietreichstorf ze Veld vnd ze dorff, swie so daz genant ist, hern Vlreichen von Merchenstain vnd allen seinen Erben zv rechtem gewer vnd scherm fur allev ansproch, als Lehens recht ist vnd dez Landes ze Osterreich. Wer aber, daz si mit recht an dem oftgenanten gvt allem icht ansproch gewunen, von swem daz wer, daz suln wir in an allen irn schaden allez auz richten, Vnd suln auch daz haben auf vns vnd auf vnsern trewen vnd auf allem vnsrn gvt, daz wir haben in dem Lande ze Ostereich oder swa wir is haben, is sei Erbgvt oder Varund gvt, swi so daz genant ist, wir sein lebentig oder tode. Vnd daz diser chavffe furbaz also stet vnd vnzebrochen beleibe, dar vmb so gewen wir in disen breif zve ainner waren Sichtigen vrchund vnd zve ainner Ewigen Vestinung diser sach versigelt mit vnsern inj sigiln vnd mit der erbern herren jnsigiln, die hernach gescriben stent, her Chadoltes von Ekchartsawe, hern Otten von Zelkingem, hern Otten von Walde, hern Fridreichs von Acenprukke, hern Jacobs dez Grabmer vnd hern Jansen von Mvlingen vnd Wolfgeir von Talaren vnd Albrecht von Pirbavm, die alle diser Saeh gezevig sint mit iren Insigeln. Diser breif ist geben ze Weine nach Cristes gebvrd Drezehen Hunddert Jar, dar nach in dem Ayn vnd Viertzigisten jar an dem Heligen Antlas tag."}
{"text": "Genedig Herre. ich Chunrat von Syrndorfe tven ewern gnaden ze Wizzen Daz ich getaidingt han fuer den erbern Geystlichen Herren den Apt von Varenpach. vnd kegen den erbern Preleten Probst Herliben von Herczogenburch vnd Probst Haugen von Sand Andre an ainem tail vnd kegen Weycharten von Retelperige an dem andern tail vmb alle irev Marich vnd waz sev chriegs paidenthalbe mit anander gehabt hawent. Des hawent sew sich gesaczet an alle furzicht an fumf erber Vmbesezzen Hern Wernharten von Nustorf Hern Lewen von Freuntshausen Hern Meinharten von Potynge Leutolten vnd Gotfriden von Ainod. Also daz ieder man einen ayd swer. daz dev schidunge sei an alls gever paidenthalben. Vnd daz habent die vorgenanten geistleich herren an irem tail. vnd der vorgenant Retelperger an seinem tail gelobt mit iren trewen daz sev daz stet schullen hawen an alle wider red. Swer aver daz vnder in wider rett. der ist geuallen ze Wider wett zway hundert phunt vnd mir hundert phunt vnd den Schidleuten zway hundert phunt phenning wienner Mvnzze. vnd geben dar vber disen Prief disev schidunge stet ze wehalten als vor geschriben stet versigelt mit vnsern Insigeln. Der Prief ist geben da von Christes gepurt ergangen waren Dreuczehen hundert Jare dar nach in dem Zway vnd Dreizzichsten Jare an Sand Thomas tage."}
{"text": "Ich her Lutweickh von zelking. vnd min bruder her Ott von Schonekk tvnne chvnt allen den. di disen brif ansehent oder horent lesen. daz wir einen hof hettet pei Zelking datz Wolfoltzdorf cze rechtem lehen von dem goteshaus datz Sytensteten, vnd haben den selben hof mit verdachten muet vnd mit gutem willen vnser hausvrowen vnd vnser chint vnd mit vrevt rat, auf gegeben vnsern herren Apt Chvnraten von Sytensteten vnd seinem goteshaus, vmb seczich pfvnt pfenning wienner munz, mit alle dev. vnd dar zu gehort, iz sein echer, wisen, holtz oder haide, zedorf. zeholtz vnd ze velde. besucht und vnbesucht. swaz wir da haben mit voitai vnd mit allen dingen, vurpaz ledichleich ze haben. an alle ansproch. Wer auer. daz daz vor genant goteshaus iemen wolde beswaren mit chainer slacht ansproch vmb den selben hof. so sulle wir sein gewer sein. vnd daz daz stete beleibe. dar vmb geb wir dem vor genanten Apt vnd seinem goteshaus disen brif besteting mit Vnser paider insigel. Daz ist geschehen des iars, dv von Christes gebvrt waren Tausent iar. vnd drev hunder iar, dar nach im driten iar, an sant Mathez abent, datz vmervelt."}
{"text": "Ich Rueger von Pernaw vergich vnd tven chunt allen den, di disen prief sehent lesent oder horent lesen, di nv sind oder her nach chunftich werdent, daz ich mit wol verdachtem mvet vnd mit aller meiner erben guetleichen willn vnd verhanchnvzz ze den zeiten, do ich daz wol getven macht, durich vrown Elspeten meiner havsvrown sel will, der got gnad, vnd auch ab meiner sel vnd durich aller meiner vodern sel wille gegeben han ledichleichn zv einem ewigen selgeraet dem gotshaus vnd der Samnung hintz pavmgartenperig zv dem pitantz ampt meines vreyn erbs aigens ein Mul, di leit in der flenitz pei dem Hof datz der linden in der Riedmarch, da von man dinet all iar an sant Michels tag ein halbs pfvnt newer wienner pfenninng vnd vier phunt wachs, mit alle dev vnd auch dar zve gehoret, versuecht oder vnuersuecht ze holtz vnd zeveld wie daz gehaizzen ist, mit alle dem recht vnd ich sei vnd auch mein vodern han ennher inn gehabt in nvtz vnd in gewaer mit sogtaner beschaidenhait, swelicher herr daz pitantz ampt inn hat, dem schol, swer auf der vorgenanten Mul sitzet vnd sel inne hat, alle iar an sant Michels tag den vorgenanten Cins daz halb pfvnt pfenninng vnd di vier pfunt wachs da von raichen vnd auch dienen vnd schol der selb herr der pitantzmaister von dem selben halben pfvnt der Samnung in daz Refent an dem Swartzen Svnntag in der vasten visch geben, als vil vnd man dar vmb gewinnen mag. di vier pfvnt wachs zv vnsers herren leichnams alter schol er geben dem herren, swer in inn hat, vor dem di vorgenant vrow Elspet mein havsvraw bestatt vnd begraben ist vnd da ich auch ligen wil, daz di da prinnen ze allen zeiten, swann man mess dar auf spricht, tzv sampt dem lietht, daz man von der Gustrey da hin geit. vnd schol man auch an dem vorgenanten tag der vorgenanten vrown Elspeten meiner hausvrawn, meinen vnd auch aller meiner vodern Jartag begen mit einer besundern gehugnvzz, als gewonhait in graben orden ist, vnd pin auch ich vnd all mein erben des vorgenanten gotshauss vnd der Samnung datz paumgartenperig der vorgenanten Mul gewaer vnd scherm nach lantz recht an aller der stat, do sein durft geschiecht, vnd swann mier des vorgenanten gelubs an ichtev zeprochen wurd, ze hant so schol ich mich oder mein nast erben, ob ich nicht enpin, der vorgenanten Mul vnder winden als lang, vntz daz di Savmchait wol gepezzert wiert. Vnd dar vmb, daz daz Selgeraet von mier vnd von allen meinen erben stet vnd vntzeprochen beleib, gib ich dem vorgenanten gotshaus vnd der Samnung datz pavmgartenperig disen prief zv einem ewigen verchvnd versigelten mit meins prueder Insigel hern Ottens von Chornspach vnd dar zve mit meinem Insigel. Der ist gegeben, do von Christes gepuerd ergangen waren drevtzehen hundert iar, darnach in dem aecht vnd zwaintzigisten iar an sant Giligen tag."}
{"text": "Ich Peter der Preuhafen und mein hausvrow und alle unser erben wir tun chunt mit dem offen brief, daz wier gesaczt haben als saczes recht ist Erasem dem Schreiber seiner hausvrowen und allen ieren erben oder wer uns mit dem brief ermont unser holcz genant in dem Reintal under Churnperg gelegen daz unser vreyes aygen gebesen ist, umb fumf und virczkch phunt phenning wienner muenzz der wir von in gancz und gar gericht und gewert seinn also beschaidenleich, gestet iz in ain jar, darnach sullen se ir mezzen mit verchauffen mit verseczen grunt und holcz an alle ierrung wem seu wellent mit unserm guetleichen willen. wier schullen auch dez sacz ir gewer sein und verantburter wo in dez durft geschiecht, naemen seu dez daruber icht schaden mit recht den ier ains bei seinn trewen an ayd gesprechen mocht, den selben schaden sullen wier in widercheren und daz schullen seu haben dacz uns und unser hab wo wier de haben, und dez davon bechomen so seu nachst mugen mit unserm guetleichen willen wier sein lemptig oder tot. mit urchund dez briefs der versigelt ist mit mein obgenants Petreins dez Preuhafens anhangunden insigel, und zu ainer gueten geczeuchnuzz mit Eberleins dez Mulbanger anhangunden insigel. Der brief ist geben nach Christi geburd uber dreuzehen hundert jar darnach in dem drew und sybenczkisten jar dez montags vor gotsleichnam tag."}
{"text": "Ich Eberhart von Kappelln haubtman dats Enns vnd all mein eriben wir verjehen vnd tun kunt das wir angesehen haben die gnad vnsers gnedigen herrn hertzogen Rudolfs jn Osterreich jn Steir vnd jn Kernnden, die er tan hat dem erbern hern hern brobst zu Waldhawsen vnd dem conuent daselbs vnd auch allen jren nachkomen also, das sew oder jr ambtlewt jn dem markht zu Waldhawsen vmb all auflewff vnzucht vnd freuel die daselbs geschehen gerichten mugen vnd sulln, auch all markht recht haben alls annder prelaten haben weltlich vnd geistlich, allein den tod nicht ze richten, alls si haben vnsers gnedigen herrn Rudolff hertzogen brieff, vnd was vns das schade war an dem lanndtgericht jn dem Machlannt, dasselb ist gen vns abtragen das die weill vnser satz gewesen ist. War aber das, das dem vorgenanten brobst vnd vorgeschriben gotshaws zu Waldhawsen das ynndert icht vbergriffen wurd oder vbernomen vnd das sew desselben schaden nemen von vns vnd von vnsern nachkomennden eriben von des lanndgerichts wegen in dem Machlanndt das ain gewissen waer, denselben schaden sull wir dem vorgeschriben gotshaws zu Waldhawsen abtragen vnd sulln auch denselben schaden auf mir vorgenanten Eberharten von Kapelln vnd auf allen, die nach vns eriben vnd vnser eribunng vbersitzen , wir sein lebentig oder tod. Vnd daruber das dem vorgenantn hern brobst ze Waldhawsen vnd auch dem gotshaws daselbs vnd allen seinen nachkomen dise red vnd dise wanndlung also stet vnd vnzebrochen beleib von mir vorgenanten Eberhart von Kapelln vnd von allen meinen eriben, daruber gib ich dem vorgeschriben gotshaws zu Waldhawsen vnd allem dem conuent daselbs vnd allen jren nachkomen disen brief zu ainem waren vrkunt versiglt mit meinem insigl, vnd der sach sein zewg mit jren jnsigln mein ohaim Eberhart von Dachsperg vnd Albrecht von Streitwesen vnd her Wetzla von Erbing vnd Liutold von Stainrewt zu denselben zeitn lanndtrichter jn dem Machlannt vnd Peter der Zellenhofer, die wir all darumb gebeten haben. Der brieff ist geben dats Enns, do man zallt von vnsers hern Crists geburd drewzehenhundert jar dar nach jn dem newnundfunfftzigistem jar des sambstag zu mitterfasten wann man singt Letare Jerusalem."}
{"text": "Allen den, die disen brief ansehent lesent oder horent lesen, tun ich Cunrat Copp burger ze Wil kunt vnd vergich offenlich mit disem brief fur mich vnd fur alle min erben, das ich von miner redlichen not wegen Rudolfen den Bucher, der von dem gotzhus ze sant Gallen min lehen was, reht vnd redlich verkoft vnd ze koffenn geben han dem erwirdigen minem genadigen herren abt Georien von gottes genaden abt des gotzhus ze sant Gallen vnd dem vorgeschriben gotzhus ze sant Gallen vmb funf pfunt pfenning guter Costenzer muns, der ich gantzlich von im gewert bin, vnd han den vorgenemten Rudolfen den Bucher mit lib vnd mit gut minem vorgenemten herren vnd dem gotzhus ze sant Gallen vfgeben vnd geuertgot, als reht sitte vnd gewonlich was, vnd han mich och daruber enzigen vnd enzih mich mit disem brief gen minem vorgenemten herren abt Georien vnd gen dem gotzhus ze sant Gallen aller aigenschaft aller lehenschaft aller manschaft aller alles rehten gaistlichs vnd welthchs gerihtes aller vordrung vnd ansprach, so ich von reht oder von gewonhait zu dem vorgenemten Rudolfen dem Bucher zu sinem lib ald zu sinem gut hatte oder von kainerlay sach wegen iemer gewinnen mocht. Ich han och gelobt fur mich vnd fur alle min erben, des vorgenemten Rudolfs des Buchers wer ze sinn nach reht gen manglichem vf gaistlichem vnd vf weltlichem geriht, wa vnd wenn ald wie dik sin min vorgenemter herre abt Geori vnd das vorgeschriben gotzhus ze sant Gallen ald ir amptlut ald der vorgenemt Rudolf der Bucher bedurfent ald notdurftig sint ald darumb vfgetriben vnd angesprochen werdent, das ich vnd min erben su darumb an allen iren schaden vnd an allen furzug vnd widerred verstan vnd versprechen sont vnd von der ansprach entrihen vnd ledig machen an geuard. Vnd dez ze ainer warhait henk ich Cunrat Copp da vorgenemt min insigel fur mich vnd fur alle min erben an disen brief. Der geben ist ze Wil in dem jar, do man zalt von gottes geburt druzehenhundert jar vnd darnach in dem ain vnd sechzigosten jare, an dem nahsten zinstag vor sant Thomans tag."}
{"text": "Ich Mert von Vestenburch vnd ich Anna sein hausurow Wir vergehen vnd tun chunt allen den, die den brief lesent oder horent lesen, die nv lebent vnd hernach chunftich sint, Daz wir mit aller vnser erben gutem willen vnd gunst, mit verdachtem mut vnd mit gesampter hant, zu der zeit, da wir es wol getun mochten, verchoufft haben, des ersten mit vnsers Purchherren hant des Erwirdigen geistleichen herren hern Clemens, Abt des Gotshauses vnser vrown datz den Schotten ze Wienne, vnsern Hof, gelegen ze Intzestorff, zenechst Karleins hof vnd alles daz, das zu demselben vnserm hof gehoret, ze veld vnd ze dorff, es sei gestifft oder vngestifft, versucht oder vnuersucht, wie daz genant ist, da man alle iar von dient den geistleichen herren datz den Schotten ain phunt vnd vier phenning wienner munzze an sant Michelstag ze purchrecht vnd nicht mer. Darzu haben wir verchoufft die hernach geschriben guter, die wir zu dem egenanten Hof gechoufft haben, des ersten ein weingartel, gelegen hinder dem egenanten hof, das purchrecht ist von Otten witibe des Herttings, der man alle iar dauon dient sechtzehen phenning, vnd ein aekcherl, gelegen bei demselben weingarten, dauon man ir ouch alle iar dient ainen phenning, vnd ain Jeuchart akchers, gelegen hinden an dem egenanten hof, die Purchrecht ist von Chunraten dem Chellen, dem man alle iare dauon dient zwaintzig phenning, vnd drey chrautgarten, gelegen ze Willendorff, die purchrecht sind von der Grafenberderinne daselbens, der man alle iar dauon dient achtzehen phenning, vnd ainen chrautgarten, gelegen ze Intzestorff oben an dem dorff, der Purchrecht ist von dem Gruenpekchen, dem man alle iar davon dient vier phenning und zwaintzig wienner phenning geltes, die man in dem egenanten hof dient von zwain chrautgarten, gelegen bei dem Chlaffer vnd stozzent an die aekcher, die in das vorgenant Lehen gehorent. Den vorgenanten vnsern Hof vnd alles, daz darzu gehoret vnd swas wir darzu gechoufft haben, als vorgeschriben stet, haben wir recht vnd redleich verchoufft vnd geben mit allen den nutzen vnd rechten, als wir es alles in Purchrechts gewer herpracht haben vnd als es mit alter herchomen ist, vmb sibenthalbs vnd fumftzig phunt wienner phenning, der wir gantz vnd gar gewert sein, dem erbern mann Petrein dem Grabner, vrown Annen seiner hausurown vnd ir baider erben, furbas Ledichleich vnd freyleich ze haben vnd allen iren frumen damit ze schaffen, verchouffen, versetzen vnd geben, wem si wellent an allen irrsal. Vnd sein ouch wir vnd alle vnser erben vnuerschaidenleich des vorgenanten Hofs vnd was darzu gehoret vnd was wir darzu gechoufft haben, als vorbenant ist, ir recht gewer vnd scherm fur alle ansprach, als purchrechts recht ist vnd des Landes recht ze Osterreich. Wer aber, daz si an dem egenanten gutern icht chrieges oder ansprach gewunnen, von wem daz wer, mit recht, was se des schaden nement, daz sullen wir in alles ausrichten vnd widerchern an allen iren schaden vnd sullen ouch si daz haben ouf vns vnuerschaidenleich vnd ouf allem vnserm gut, daz wir haben in dem Lande ze Osterreich oder wo wir es haben, wir sein Lebentig oder tode. Vnd daz der chouf furbas also stet vnd vntzebrochen beleib, darumb so geben wir in den brief zu einem waren vrchund der sache versigilten mit vnserm insigil vnd mit des egenanten purchherren insigil hern Clemens Abt datz den Schotten vnd mit Vlreichs insigil des Newnsteter, mein egenanten Merten vetern, die der sache gezeug sint mit iren insigiln. Der brief ist geben ze Wienne nach christi gepurt Dreutzehen hundert Jar darnach in dem acht vnd sechtzgistem Jare, an sant Peter vnd sant Pauls abent der zwelifpoten."}
{"text": "Ich Gvndacher von Storichenberch verijch an disem brief vnd tun chvnt allen den, di nv sint vnd her nach chvnftich werdent, daz mein vater Her Gvndacher von storichenberch durch siner sel willen vnd durch siner chinde hail vor langen zeiten het gegeben dem erbern Gotshavs daze Ebersperch pi abbt Chvnrats zeiten einen zehent ovf dem hof daze Woedling, der sein lehen was von dem Gotshavs ze Pazzowe, vnd het dem Gotshavs ze Ebersperch den selben zehent bestaetet mit Bisholf Rugens hant, der do Bisholf ze Pazzow was, als er ze recht solt. Dar nach chom ez dar zv, daz ich ze chrieg chom vmb den selben zehent mit dem erbern abbt Vlrichen von Ebersperch vnd do der chrieg ettlich weil het gewert, do ermont mich der vorgenant abbt Vlrich seines rechtes an dem zehent mit des vorgenanten Bisholf Rugers brieven vnd mit meines vater hantfest vnd mit anderm guten vrchvnd vnd ebent sich mit mir als verr, daz ich mit gutlichem willen von dem zehent pin gestanden vnd han dem Gotshavs ze Ebersperch sein recht dar an gaentzlich vnd volichlich erchant vnd han im den aufgegeben an der stvnt vnd bestaetet mit mines herren hant Bisholf Wernharts von Pazzow. Vnd daz daz oftgenant Gotshavs ze Ebersperch furbaz von mir vnd von allen minen erben an chrieg vnd an mve ebichlich beleib, dar vmb han ich im gegeben dis hantfest mit minem Insigel vnd mit hern Vlrichs Insigel von Chapelle, der des chriges ist gewesen shidman vnd ebenaer czwishen vns peden. Des sint zivg her Heinrich abbt ze Chotweig, her Ott der zelkinger von Shold, her Rapot von valchenberch, Der Ruger von Chrems, der Rapot der Richter von Chrems, der Levtold von Nevnburch, Friderich von Vnding, Tanquart von aibling, Per von Ebersperch, Perhtold, Meinhard vnd Pilgreim von Radendorf vnd ander piderb laevt. Di sache ist geschehen Da ze Rechperch, do von christes geburt waren zergangen Tovsent iar vnd zwai hvndert iar an dem siben vnd Nevnzkistem iar in der vasten an dem sunntag nach mitter vasten."}
{"text": "Ich Margret Wolfharts seligen witib von Nydernwinchkel vnd ich Hertneid vnd Seyfrid vnd Wolfhart vnd Eberhart vnd Janns ir Sun vnd ich Anna vnd kathrey ir Tochter, vnd alle vnser erben, die wir haben oder gewinnen veriehen offenleich an dem brief vnd tuen chunt allen den die in sechent, horent oder lesent, die nu lebent oder chunftig werdent, das wir mit wolbedachten muet vnd gutem willen aller vnser erben vnd gunst nach vnser nagsten vnd pesten freunt Rat zu der zeit, do wir es mit Recht wol getuen mochten, Recht vnd Redleich versaczt haben vnsern Hoff zu Waltenfelt gelegen in Gallnewnchircher pharre vnd unser Rechts aygen ist vnd den ich Egenant Margrett vnd meine Chinde chauft haben von meiner lieben Mueter Sojpheyn der pyrsin vnd von allen meinen geswistreyden, denselben vnsern egenanten Hoff haben wir versaczt dem Erben Herren Hern Ruegern von Starchenberchk von Wiltperch vnd allen seinen erben, die er hat oder gewinnet vmb Hundert phunt wienner phenning, die si vns berait dar auf gelichen habent an rechten notten vnd der wir von in schon verricht vnd gewert sein, vnd beczalt ze rechten taegen an allen vnsern schaden vnd haben in den versaczt aus vnser nucz vnd gewer in die iren mit allen den Eren nuczen vnd rechten die dar czue gehorent, oder dauon bechomen mogen czu Holts, ze vellde versucht vnd vnuersucht, wir sein auch des vorgenanten Sats ir rechter gewer vnd furstant, fur alle ansprach, wo in des notdurft geschicht mit recht, als Satzes vnd Landes recht ist ob der Enns. Gieng in aber an der Gewerschaft icht ab mit recht, wie getanen schaden si des furbaz neme, den ir ains bey seinen trewn, an ayde, vnd vngesworen vnd an alles recht gesprechen mocht, denselben schaden allen, wie der genant ist, sullen wir in gants vnd gar abtuen vnd wider cheren an alle wider red vnd sullen si daz haben auf vns vnsern trewn, dar czue auff aller vnser hab, die wir haben oder gewinnen oder lazzen, auf wazzer oder auf Landt, ynner Landes oder auzzer Landes, versucht oder vnuersucht. Wir haben auch vollen gewalt alle iar ierleich den egenanten vnsern Hoff ze Waltenfelt herwider ze losen vmb die vorgenanten pfennig vor Lichtmezze virtzehen tage oder hernnach vber virtzehen tage; das die Handlung vnd Red also furbas stet vnd vnuerchert beleibe, dar vber geben wir in den Brief ich Egenanter Hertneid vnd Seyfrid baide Brueder der vorgenanten vrawn Margreten Sun versigelten vnd bestatt mit vnser baider aygen angehangen Jnsigeln vnd zu einer pessern sicherhait vnd auch zeugnuzz mit vnsers lieben Ohaim Charleins des Pyrsen vnd mit vnsers lieben Ohaim Vlrichen des Pawssen vnd mit des erbern Albr des Tannpechken dietzeit Phleger zu der Vreinstat mit ir aller angehangen Jnsigeln versigelt, die si daran gehangen habent durch vnser vleissigen gebett willen dem egenanten Pawssen vnd auch Tannpechken vnd allen iren erben an schaden, dar vnder die insigel alle ich egenantew Margret vnd ich vorgenanter Wolfhart vnd ich Eberhart vnd ich Hanns ir Sun vnd Anna vnd kathrey ir tochter vnd alle vnser erben, die wir haben oder gewinnen mit vnsern trewn verpinden an aydes stat, alles daz stet ze haben vnd zu volfuren daz oben an dem brief geschriben stet, wanne wir die czeit nicht aygen Jnsigeln gehabt haben. der brief ist geben do man zalt von Christs gepurd vber drew czehen hundert jare, dar nach in dem achtt vnd Sybenczigistem iare an dem Heyligen Prehentage."}
{"text": "Ich Jorg von Hersdorf vnd ich Margret sein hausfraw veriehen offennwar vnd tuen khundt allen den, die den brief sehennt oder horennt lesen, das wir mit wol bedachtem mut vnd mit guetlichem willen aller vnnser erben, wie die genant sind, vnd auch nach rat vnnser besten frewndt zu der zeit, do wir es wol getuen mochten, geben haben den geistlichen herren ze Pawngartenperg vnnsers rechten freien kaufaigenns ainen hof, haist an dem Aigen vnd ain hofstat haist an dem Gusslein gelegen in Sand Michels pfarr vnd dienent zwelif schilling Wiener pfenning, sechs schilling auf Sand Jorgen tag vnd sechs schilling auf vnnser Frawen tag in dem herbst, mit allen den rechten vnd nutzen, als wir sy selber emalen gehabt haben, also beschaidennleich, das wir dieselben gullt sullen haben vntz an vnnsern tod, vnnd sullen daruber jarlich den herren dienen sechtzig Wiener phenning an Sand Jorgen tag in jr pitanntz von den vor geschriben guetern ze vrchund, das sy derselben gueter damit bey vnnsern lembtigen zeiten mitsambt vns sullen an der gwer sein. Vnd wann wir dann baide nymmer sein, so sullen dieselben gueter lediclich dienen mit allen nutzen versuecht vnd vnuersuecht der samnung in jr pitanntz vnd sullen sy dann vnnsern jartag begeen jarlich ainst in dem jar, Wann got vber mich egenannten Jorgen gepewtt, an demselben tag sullen sy vnnser baider iartag begeen, als gewonhait ist in jrem orden. Vnd sol der pitantzer an demselben tag den herren geben in das refennt ain ganntz dienst, was die zwelff schilling getragen mugen, zu einem ewigen seelgeret mir vnd meiner hausfrawen vnd auch allen vnnsern vodern. Vnd darumb haben sich die herren gen vns verpunden, wann got vber vns gepewtt, vnd wo wir sterben zwischen Wienn vnd Passaw, da sullen sy vns nemen vnd sullen vns bringen zu jrem closter mit jr aigner fuer vnd sullen vnns dann mit jrer geistlichen arbait, das ist mit vigili singen vnd mit selmessen helffen jn vnnser grab, als sy es anndern erbern lewten begeend nach irs ordens gewonhait. Wir sein auch vnd nach vns vnser erben der vor benannten zwaier guet, der herren vnd des gotshawss gwer, scherm vnd vogt lautterlich durch got. Tat wir den armen lewten daruber vnguetlich, vnd wolten sy beswarn mit gwalt oder mit vnrechter vodrung, da sullen vns die egenanten herren vmb ze red setzen. Vnd ist, das wir das wider tuen, des sol sy genuegen. Geschach aber des nicht, so sullen sy dieselben guet ainem andern vogt emphelhen, wem sy wellen, mit vnnserm guetlichem willen. Darzu offen wir, ob das geschach, das die herren sawmig weren vnd nicht volfuerten rechtlich vnd genntzlich als, das vorgeschriben staet, so sullen sich vnnser nagst erben der e genannten gueter wider vnndterziehen jn an frum, vnd den herren an schaden vnd sullen die jnnhaben so lang, vntz die sawmichait gepessert werd. So sind den herren dann die guet wider ledig als vor an allen krieg vnd an alle widerred. Darumb das die red stat vnd vnuerchert beleih, daruber gib ich jn den brief versigelten mit meinem anhangunden innsigel vnd mit meins brueder innsigel Chunrad von Aurach vnd mit meins swager innsigel Wolffharts des Gullen, die der sach damit gezewg sind. Der brief ist geben, do man zahlt von Crists geburd drewzehen hundert jar, darnach in dem newn vnd viertzigisten jar des montags in der ersten vasstwochen."}
{"text": "Ich Pittrolff Pfarrer ze Altenlenpach Vergich vnd tun chunt an disem Prief allen den div in sehent oder hernt lesen div nv sind oder noch chunftig wernt Daz ich nach rat meiner pesten pfarrleut vnd durch pezzerr gelegenhait han auz gebechselt sechtzig phenning gelts div meins gotshaus rechts aygen sind gewesen Der dreizk ligent auf Eim lehen datz Ede Vnd dreizk auf einer mul haizzet div Chrvmel mvl Mit hern Herlieben dem Probst ze Herzogenburch vnd mit seim gotshaus vm ander sechtzig phenning gelts div auch sein vnd seines gotshauss recht aigen sind gewesen, der dreizk ligent auf einer hofstat datz Ede daz emaln genant ist div andern dreizk auf einem holtz haizzet des tevuels ede. Vnd di selben sechtzig phenning gelts mir vnd meinem gotshaus hinfur ebichleich ze haben mit alle dem nvtz vnd recht vnd sev er vnd sein gotshaus hat gehabt also weschaidenleich daz er auch div sechtzk phenning gelts div auch wenant sind vnd sein gotshauss hinfur ewichleichen schol haben mit allem recht vnd nutz. Vnd ich vnd mein gotshaus han gehabt. Wer aber daz, daz er oder sein gotshaus furwaz chainen chrieg gebinnen oder chainn schaden daran nem an dem egenanten gelt, den schol im mein gotshauss ablegen vnd wer sein phleger ist ze der zeit als sit vnd gewanhait ist in dem lant ze Osterreich. Vnd diser sach sind zevg der Choll van Menzing Nyclas der schaffer Fridreich golden aydeim, vnd Erasem der graspech dar zv meniger pider levt den div sach chunt vnd gewizzen ist. Dar vber zv einer pezzern sicherhait vnd vrchund gib ich egenanter Pittrolff disen prief versigelt mit meinem insigel dem egenanten Probst Herlieben vnd seim gotshauss. Der prief ist gegeben do man zalt von iesu Christi gepurd Drevzehen hundert iar dar nach in siben vnd dreizkisten iar des suntags wen man singt ."}
{"text": "Wir graf Heinrich von Leonberch tun allen den chunt, di disen brief ansehent oder horent lesen, vnd verjehen auch offenbar, daz wir haben gegebn vnsers vraein vnd rehtes ledigens aigen zwen hof ze Paebing, den mittern vnd den nidern in dem dorf, mit alle dem vnd dar zv gehort, ze veld, ze holtz, ze wismat, besuht vnd vnbesuht, swie ez genant ist, vnser frowen vnd dem goteshaus ze Raitenhaslach ze rehtem geselgeraet vnd ze einer getzung vnd ze einer pezzerung eines hoves vnd einer mul, daz frow Agnes, vnser muter, der got genad, pi ir lebentigen het benaihent vnd geben dem goteshaus ze Raitenhaslach, daz wir im enpfremd haben, vnd haben ez gegebn dem chloster ze Viehtpach. Vnd won di vorgenanten hof ze Paebing verchumbert waren vnd stunden, hat si der ersam herre apt Ilsunch von Raitenhaslach mit sines goteshauss gut erlost vnd geledigt von Ebn von Hoholting vnd von Heinr von Lewprehting vmb siben vnd vierzich pfunt vnd vmb drei Schilling Regenspurger pfenning. Vnd da mit haben wir dem vorgenanten apt Ilsunch vnd daz goteshaus ze Raitenhaslach gesetzet in nvtz vnd gewer der voruerschriben hof Paebing in allem dem reht vnd nvtzen ewichlichen ze habn vnd ze besitzen, als wir ez vnd vnser vordem habn inne gehabt vnd besezzen. Vnd daz vnser frowen vnd dem goteshaus ze Raitenhaslach daz selgeraet vnd di hof ze Paebing an chrieg vnd an alle ansprah ewichlich beleih, da vber gebn wir im disen brief versigelt mit vnserm hanganden insigel ze einer ewigen festigung vnd ze einem waren vrchund aller diser sache. Des sint gezevg: her Heinr pfarrer ze Hierzorn, der Taechinger, Chunr der Seifridesdorfer, Eb von Hoholting, Heinr von Levprechting, Dietmar der Rigelpekch, Seytzel der chameraer, Heinr der Resch vnd Chunr der Schreiber pfarrer datz Zimmern vnd ander piderb laeut. Der brief ist gegebn, da von Christes gebvrt waren drevzehen hvndert jar vnd dar nach in dem funfzehenten jar, des montages an sand Tyburtzen vnd sand Valerians tag."}
{"text": "Wir Albr. von gots gnaden hertzog ze Oster. ze Steyr vnd ze Kernden tun chunt, daz wir haben gnedichlich angesehen die gepresten vnsrer purger von Raprechtzwil vnd ouch di grozzen notdurft vnsrer stat daselbs, vnd haben denselben vnsern purgern vnd allen den, die zu in varent in die stat ze Raprechtzwil, di genad getan vnd tun ouch mit disem brif, daz si von dem heutigen tag, alz der brif geben ist, zehen gantze iar nach einander vor aller stewr vrey vnd ledig sein suln, vnd wellen ouch, daz si dhainer vnsrer vogte diselb zeit vmb dhain stewr nicht nott noch phreng in dhainen weg. Mit vrchund ditz brifs. Geben ze Paden im Ergow an mitichen vor sand Matheus tag des zwelifpoten nach Krists gepurd dreutzehen hundert iar, darnach in dem vir vnd fumftzigistem iar."}
{"text": "Allen den, die disen brief ansehent lesent oder horent lesen, tun ich Albreht von Lindenberg schulthais ze Wil kunt vnd vergich offenlich mit disem brief, daz fur mich kamen ze Wil in der stat, do ich offenlich ze geriht sasse, Hainrich von Gloten vnd Adelhait sin elichi wirtinne vnd offenoten da mit fursprechen vnd sprachen, daz su von iro redlichen not wegen Johansen den Wagman, der iro aigen war vnd der vorgenemten Adelhaiten gewert pfand war mit andren luten vnd gutern, so ir der vorgenemt Hainrich von Gloten versetzet hetti, mit lib mit gut vnd mit allen rehten reht vnd redlich verkoft hettin vnd hettin ze koffenn geben dem erwirdigen herren abt Hainrichen von gottes verhengnust abt des gotzhus ze Ruti vnd dem selben gotzhus vmb dru pfunt pfenning guter Costenzer muns vnd warin och der selben pfenning gantzlich von im gewert an den stetten, da su iren fromen mit geschaffot hettin, vnd woltin och den selben Johansen dem vorgenemten abt Hainrichen vnd dem gotzhus ze Ruti vfgeben vnd vertgon, als reht war, vnd baten mich erfarn an ainer vrtail, wie su daz tun soltin, daz es kraft hetti nu vnd hienach, do fragt ich vorgenemter rihter vrtail vmb vnd ward ertailt mit gemainer vrtail, daz der vorgenemt Hainrich von Gloten daz mit siner hand an dez gerihtes stab in des vorgenemten abt Hainrichs hand tun solt vnd daz die vorgenemt Adelhait sin elichi wirtinne nam ainen vogt an dem ring mit des vorgenemten ir elichen mannes willen vnd daz si der selb ir vogt furti ze drin malen vsser des gerihtes ring vnd si ze ieglichem mal fragti, ob si es vnbetwngenlich tat vnd willeklich vnd gern tun wolt, vnd dann daz mit ir vnd mit des selben ir vogtes handen och an des gerihtes stab tun solt vnd daz es also wol kraft hetti nah dem rehten, daz tet och si vnd nam do die vorgenemt Adelhait ze vogt Berthellin Niesselin vogt ze Swarzenbach iren ohaim mit des vorgenemten ir elichen mannes willen, dem ich och die vogtye nah des landes gewonhait verleh vmb die sach, der furt si ze drin malen vsser des gerihtes ring vnd frag si ze ieglichem mal, als im vormals ertailt was, ob si es vnbetwngenlich tat vnd willeklich vnd gern tun wol, der sait och bi sinem aid, daz si es vnbetwngenlich tat vnd willeklich vnd gern tun wolt, vnd gab do der vorgenemt Hainrich von Gloten mit siner hand vnd och die vorgenemt Adelhait mit ir vnd mit des vorgenemten ir vogtes handen den vorgenemten Johansen den Wagman mit lib mit gut vnd mit allen rehten lekklich vf an des gerihtes stab in des vorgenemten abt Hainrichs vnd des gotzhus handen ze Ruti, vnd enzeh sich och da der vorgenemt Hainrich von Gloten mit siner hand vnd och die vorgenemt Adelhait mit ir vnd mit des vorgenemten ir vogtes handen offenlich vor geriht vnd enzihent sich mit disem brief fur sich fur alle ir erben vnd nahkomen gen dem vorgenemten abt Hainrichen gen sinen nahkomen vnd gen dem selben gotzhus ze Ruti aller aigenschaft aller lehenschaft aller manschaft aller gewer aller besatzung aller zugnust lut vnd brief alles rehten gaistlichs vnd weltlichs gerihtes aller vordrung vnd ansprach, so su zu dem vorgenemten Johansen dem Wagman zu sinem lib ald zu sinem gut ald daran hatten oder von kainerlai sach wegen iemer gehan gewinnen oder erwerben mohten von reht oder von gewonhait. Der vorgenemt Hainrich von Gloten vnd Adelhait sin elichi wirtinne hant och gelobt fur sich vnd fur alle ir erben, des vorgenemten Johansen Wagmans wer ze sin fur aigen nah reht, wenn sin der vorgenemt abt Hainrich sin nahkomen ald daz vorgeschriben gotzhus ze Ruti ald der vorgenemt Johans Wagman bedarf vnd notdurftig ist, an geuard. Vnd ist dis alles reht vnd redlich beschehen vnd volfurt mit allen den Worten vnd werken, so nah gewonhait vnd nah reht darzu gehorten vnd notdurftig waren vnd als reht sitte vnd gewonlich was. Vnd ze offenem waren vrkund vnd staten sicherhait aller diser vorgeschriben ding henk ich Albreht von Lindenberg schulthais da vorgenemt min insigel von des gerihtes wegen an disen brief. Darnach veriehen wir die vorgenemten Hainrich von Gloten, Adelhait sin elichi wirtinne vnd Berthelli Niesseli vogt in diser vorgeschriben sach am gantz warhait aller diser vorgeschriben ding vnd daz alles daz war ist, daz von vns an disem brief geschriben stat, vnd ze merer sicherhait der selben ding henken wir die vorgenemten Hainrich von Gloten vnd Berthelli Niesseli vnsri insigel och an disen brief, vnder des vorgenemten Berthellis Niesselis mines vogtes insigel ich die vorgenemten Adelhait mich willeklich verbunden han vnd bind mit disem brief, won ich aigenes insigels nut enhan, war vnd stat ze lassenn alles, daz von mir an disem brief geschriben stat. Der geben ist ze Wil in dem jar, do man zalt von gottes geburt druzehenhundert jar, sechzig iar vnd darnach in dem dritten jare, an dem nahsten zinstag nah sant Anthonien tag."}
{"text": "Ich Ortneid von Tannberch vergih vnd tvn chvnt allen den, die disen brif sehent vnd horent lesen, daz die zehent avf dem purchreht ze aldenvelden, div zwain gesetz sint mit miner hant von hainrich von winsperch vmb zehent phvnt phenning dem gotzhavs datz aldenvelden mit der bescheidenheit, daz niement loesen sol, nvr ich vnd miniv chint vnd der selbe geschol Hainrich von winsperch, vber die rede gib ich ortneit von Tannberch minem brif mit minem insygelt, daz div rede stet vnd gantz vnd vnzebrochen beleibe, der rede ist zevch her vlrich der pharrer vnd Seibot der Poxrucker vnd wilhalm der winsperger vnd Seibot von Stainaperge vnd ander piderber levt genvch. der brif ist gegeben, do von christes geburt waren zergangen tavsent iar vnd dew hvndert iar, darnach in dem nevnten iar an sand Petronelle tach."}
{"text": "JCh hainreich der Vreyi, vnd ich hans der Stainer vnd ich Marchart der Larenhawser, vnd ich herweig der Stayner Wir vir virgehen offenleich mit dem brief vnd tun chunt allen den, di den brief hornt, sehent oder lesent, Daz hinder vns vorgeschriben vir gegangen Symon der wunberger vnd hainreich der hakkinger Fridreichs dez hakkinger pruder auf aynem tayl von der Chinder wegen, di Friedreich der hakkinger lazzen hat, wi di genant sind, dafur si sich ganczleich habent angenomen, alles daz stat ze haben, daz hernach geschriben stet, vnd auf dem andern tayl Elspet Fridreichz dez hakkinger witib vmb alle di chrieg vnd stozz, di sev gegeneinander gehabt habent von der hab wegen, di Fridreich der hakkinger hinder im lazzen hat, ez sey vmb varunde hab oder anligund gut vnd vmb der vorgeschriben Elspeten haimsteur oder geltschuld, di er hinder im lazzen hat, nach irr brief sag, di si daruber gehabt hat, daz wir daruber gesprochen haben minn vnd recht nach vnsern trewn. Sprech wir von erst mit verayntem mut vmb den Hof ze horenpach, den si inn solt gehabt haben vncz an iren tod nach ires briefs sag, daz wir den Chinden gesprochen haben durch minn vnd durch trew, daz sev den vorgeschriben hof ze horenpach iarleich ze losen habent, wann sev mugen oder einem andern der losung gunnen zwischen der liechtmezz vnd der vasnacht in der zeyt, auf welhen tag si wellent, vmb fumfczk phunt phening wienner munzz. Ez sol auch di egenant vraw Elspet vnd ir wirt di vierczk phunt anlegen vnd sullen sev auch payde inn haben vnd nuczen vnuerchumert vncz an ir payder tod, darnach sullen sev hinwider geuallen auf di nachsten erben, di Fridreich der hakkinger lazzen hat. Di andern zehen phunt, di mag si und ir wirt Peter der hewner geben, wem si wellent, wann sev Peter der hewner in guten trewn fur di egenanten Chinder vergolten hat, da sev ir vater in geltschuld lazzen hat. Darnach so sprech wir alle varunde hab ledichleich der vorgenanten vrawn Elspeten, daz si iren frum damit mug geschaffen, wi si wil. Darnach so sprech wir mer vmb daz lehen ze hornpach, daz der vorgeschriben Fridreich der hakkinger gechauft hat von dem Abt ze pawngartenperg vmb der egenanten vrawn Elspeten haimstewr, daz si daz ledichleich si vnd ir wirt peter der hewner sullen haben an alle ansprach vnd geben, wem fie wellent. Wir offen auch daz, daz Peter der hewner sein gelt darauf geben hat fur di egenanten chind, da sev in gelt schuld sind gewesen von ires vater wegen. Auch sprech wir, daz di vorgenant vraw Elspet vnd ir wirt gen ander hab, di di chinder habent, furpas nichcz ze sprechen sullen haben mer, noch die chinder hingegen weder mit recht noch an recht. Wir vorgeschriben vir spruchlewt offen daz, daz wir auf payden taylen ir prieff darumb gehabt haben, was wir sprechen, da sol ez pey beleiben. Auch sprech wir, ob daz waer, daz di vorgenanten Chinder der vorgeschrieben spruch auz wolten gen oder aufgyengen, so sullen ez di obgeschriben Symon der Wunnberger vnd heinrich der hakkinger gen den vorgenanten Chindern gancz vnd gar aufrichten der egenanten vrawn Elspeten vnd iren wirt an allen schaden. Wer aber dez aufgyeng, auf welhem tayl daz war, daz wir gesprochen haben vnd oben an dem prieff geschriben stet, der war veruallen dem andern tayl hundert phunt phening wienner munzz vnd hyet alle seinev recht verlorn vnd den spruchlewten zway vnd dreyzich phunt phening auch wienner munzz. Daz sich di handlung vnd di obgeschriben wart also vergangen haben vnd hinder vns vorgeschriben vir also chomen ist mit guter vrchund, dez Geb wir di obgeschriben vir spruchlewt den brief vesigilten mit vnsrer aller vir anhangunden jnsigeln. Der brief ist Geben nach Christs gepurd drewzehen hundert iar vnd darnach in dem Sechs vnd Sibenczkisten iar an sand Johannes Gocztawffer tag ze Sunebenden."}
{"text": "Ich Chunrat von Law, Pfarrer cze sand Mareyn Chirchen pey Everding vergich vnd tun chund, daz mein Hof cze Otnusch, der nahent leit pey Aystershaim, der mein vreiz aygen ist vnd mich ze rechtem erbtail an gevallen ist von meinem vater mit turczicht meiner geswistrid vnd aller ir erben, der mit alm dienst vierczehen schilling gelcz ist, den han ich geben vnd gemacht meinen erbern herren vnd irm gotshaus dacz sand Florian vor dreyzzik iarn mier vnd meinen vodern zv einem selgeret, den hat meiner herren Siechmaister in seiner phleg gehabt vnd nach meiner andacht vnd mit meinem gescheft hat er alle iar von dem selben hof gegeben an sand Tyburczen tag meinen vor genanten herren ein halb phunt vnd habent die meinen vnd meiner vodern jartag begangen mit Vigili vnd mit selmess, vnd nach meinem gescheft vnd andacht hat er gegeben meiner Mvmen Eysaln von Law, di nu cze Pulgarn in dem Chloster ist, ain phunt, vnd sechczik phenning hat er iem vnd dem Siechavs an gelegt. Nv hat sich daz gefugt, daz mein vorgenant herren von iren gnaden vnd mit meinem willen den vorgenannten hof meinem pruder Thoman vnd seinen sunen Chunrat vnd Albern von Law ze leosen habent gegeben. Vnd mit denselben phenning, di si habent gegeben vmb losung, habent mein vorgenant herren czway gut chawft dacz Vyerstperig in der Pharr ze Veldchirchen, di dient czehen schilling phenning, an sand Gorgen tag ain phunt, an sand Michelstag sechczik phenning alter wyenner muncz fur chlainen dienst. Di schol der vorgenant Sichmaister tailen alle jar also, nach sand Gorgen tag schol er meinen herren, di vor genant sint, geben ain halb phunt vnd schullen die meinen vnd meiner vordem jartag begen in der nachsten wochen oder hin nach, wenn si dez stat habent mit vigili vnd mit selmess, vnd ein halb phunt pfenning zv der selben czeit schol er geben meiner Mumen Eysaln von Law, di dacz Pulgarn in geistleichen leben ist. Nach irem tod schol er daz selben halb phunt phenning also geben sechczik den siechen avsseczigen vnd sechczik phenning armen Laewten an dem Charfreytag vnd die sechczik, di dew holden gebent an sand Michels tag fur chlainen dienst, dew schol der Siechmaister im vnd seinem ampt an leogen. Daz die Wandlung staet vnd vnuerchert beleib, dar vber geben wier in disen prief, der versigelt ist mit meinem insigel vnd mit meines Vetern Hern Hainreichs jnsigel, der mein verweser ist dacz sand Mareynchirchen. Der prief ist gegeben, da man czalt von Christez gepurd drevczehen hundert jar, dar nach in dem syben vnd vyerczgisten jar an vnser vrawn tag ze der Liechtmess."}
{"text": "Wir Geori von gottes gnaden abt vnd der conuent gemainlich des gotzhus ze sant Gallen sant Benedicten ordens veriehen vnd tun kunt mit disem brief allen, die in ansehent lesent oder horent lesen, daz vnser lieber getruwer Albreht von Lindenberg schulthais ze Wil dis nahgeschriben hof den hof ze Raitenberg vnd den hof ze Hertenberg, die sin reht aigen gewesen sint, vns letklich vfgeben hat an vnser hand vnd die selben zwen hof ze lehen von vns enpfangen hat, vnd darumb so haben wir daz gut ze Hutstal, daz lehen von vns vnd vnserm gotzhus was, geaigent den erwirdigen gaistlichen frowen der abtischinen vnd dem conuent gemainlich des gotzhus ze Tannikon vnd enzihen vns och vnd haben vns enzigen mit disem brief fur vns vnd fur alle vnser nahkomen gen den vorgenemten frowen ze Tannikon vnd gen irem gotzhus aller aigenschaft aller lehenschaft aller manschaft aller kuntschaft aller reht vnd rehtung aller vordrung vnd ansprach, so wir zu dem vorgeschriben gut ze Hutstal ie gehept hant oder hernach iemer gehan gewinnen oder erwerben mohten von reht oder von gewonhait oder von dehainen andren sachen. Vnd ist dis alles reht vnd redlich beschehen vnd volfurt mit allen den worten vnd werken, so nah gewonhait vnd nah reht darzu gehorten vnd notdurftig waren vnd als reht sitte vnd gewonlich was. Vnd ze offenem waren vrkund vnd staten sicherhait aller diser vorgeschriben ding haben wir abt Geori vnd der conuent gemainlich des vorgeschriben gotzhus vnsri insigel gehenket an disen brief. Der geben ist ze sant Gallen an sant Gregorien tag in dem iar, do man zalt von gottes geburt druzehenhundert iar, sehzig iar vnd darnach in dem funften jare."}
{"text": "Wir Graf Berchtolt von Graispach von Marstetten, genant von Nyffen vnd Houptman in obern Bayrn Veriehen vnd tun kunt offenlichen an disen brief fur vns vnd alle vnser Erben, die wir ietzund haben oder furbaz gewinnen, Daz wir mit dem Edeln manne Graf Hainrich von Sehownberg vnserm Bruder vmb alle Erblich gut, ez si an vesten, Luten, Dorfern oder andern gulten, wie man die genennen mag, die vns von vnsern Swehern, Swigern vnd Husfrowen von Truhendingen zv gehorent vnd gemainlichen angeuallen sind oder noh an geuallen mugen, freuntlichen vnd lieplichen beriht vnd veraint sin also, daz wir die selben gut alliv gelich miteinander tailen vnd haben sullen furbazzer alle genieht brief, teding vnd geding, die vns besunder oder vnserm Bruder von vnsern vorgenanten Swehern, Swigern oder wirtinne beschehen oder gegeben sind, gentzlichen abe sin vnd kein kraft niht mer enhaben. Wann och wir oder vnser Erben an den vorgenanten vnsern Bruder oder an sin Erben tail vordern, dez sullen si vns von dem tag, vnd wir iz geuordert haben in den nehsten dreyn Moneyden vnuerzogenlichen gehorsam sin an widerrede. Vnd dez ze einem vrchunde geben wjr disen Brief mit vnserm Insigel versigelten, Der geben ist ze Munichen an vnser frowen abent der ersten, Nah kristes geburt driwzehenhundert iar, dar nah in dem Niwn rnd dreizzigestim iar."}
{"text": "ICH Hans von Poesenpeug Otten saeligen sun und ich Christein sein hausfraw und mit uns all unser erben wir verjehen, daz wier zu chauffen haben gebn dreu gut gelegen in Altenpurger pfarr, deu zwai genant auf dem Geirsperg daz drit genant auf dem Puhel und ain halbs gut genant an dem Starcze in Pirichpecher pfarr und sind alleu geltz dritthalb pfunt wienner phenning ininner zehen phenning deu alleu vreyes aygen sind, mit allen rechten und nuczen und zu den guten gehoert, hern Petern dem pfarrer ze Pabenneunchirichen und Marcharten dem richter daselb und Pilgreim dem zechmaister zu der vorgenanten chirhen in daz liecht, umb vierczk phunt wienner phenning der wier gericht sein zu rechter zeit also, daz seu di gut schullen furbaz innehaben und niezzen mit alln rechten und nutzen alz ander aigen recht hat im lant zu Osterreich. Wier sein auch der guter dez vorgenanten gotzhaus recht geweren und verantburter fur all ansprach. Wer auch chumt von der vorgenanten chirhen wegen und uns manet mit dem gegnburtigen prief, dem sei wier aller der gelub gepunden deu vor geschriben stent. Daz bestetig ich vorgenanter Hans fur mich und all mein nachchomen mit meim anhangundem insigel und verpinden uns auch under unsers genedign hern insigel hern Eberhartes von Chappell im an wart und an schaden. Auch sind gezeug mit iern insigeln Dietreich der Wetzel und Peter der richter von Zell. Daz ist geschehen nach unsers hern gepurd dreuzehen hunndert jar darnach in dem zwai und sybenczkisten jar an sand Lucie tag."}
{"text": "Ich Cvnr. Phefferhart Stattamman ze Cost tun kunt allen, die disen brief an ansehent oder horent lesen, daz Johans Bernow mins herren von sant Gallen gewisser bot fur mich kam fur geriht vnd klegt ze Hainrichen Ratgeben dem varwer vnd sprach, er horti von dem libe an daz gotzhus ze sant Gallen, vnd bat gerihtz ze im vmb dienst. Des was der obgenant Hainrich Ratgeb vnlogenbar vnd dienot och da vor geriht, als im ertailt wart, dem obgenanten Johansen Bernow an mins herren stat von sant Gallen mit zwain hantschuhen nach der stat ze Cost gewonhait vnd reht. Vnd des ze vrkund gib ich der vorgenant amman min insigel an disen brief. Der ist ze Cost geben, do man von Cristes geburt zalte druzehenhundert jar, dar nach in dem aht vnd funffzigosten jar, an dem nahsten samstag nach aller hailgen tag."}
{"text": "Ich Chvnrat von volchenstorf tvn chvnt an disem brife allen den, di in sehent, lesent oder horent, di nv lebent vnd noch chvnftige sinde, Daz ich mit verdachten mvete vnd mit gvetlichem willen vnd mit miner chinde vnd aller miner vriunde willen vnd rate Otten dem Milchtopfen gestattet vnd verhenget han, daz erden hof in der Gersten, den er ze lehen von mir het vnd den vor ich gechauffet het von dem Stadeler, daz er den mit vreime recht vnd ewichlich dvrch got vnd dvrch siner sele willen vnd siner vodern sele vnser frowen vnd ir gotshaus ze gersten gegeben hat also mit beschaidener rede, das er Otte den selben hofe inne haben schol vntz an sinen tode, vnd schol er di weil von dem selben hofe alle iar dienen eine pfvnt phenninge winner mvnzze dem vorgenanten Gotshaus an vnser frowen tage, swenne man daz dinst geit, ein halbez phvnt vnd an sand George tage ein halbez vnd swenne er Otte der vorgenant nimer ist, so schol der selbe hofe mit allem recht vnd mit alle dem, daz darzv gehoret, ledichlich sin des vorgenanten Gotshausse ze Gersten. Daz di rede vnd daz gelube stet beleibe vnd vnuercheret von mir Chvnraten von volchenstorf vmb min lehenshafte, der ich mich geauzzent han, vnd von Otten dem Milchtopfen vmb sin aigenshafte vnd von vnser beider geerben vnd aller vnser afterchvnft. dar vmb gib ich disen brife ze einem vrchvnde vnd zv einer bestetigunge versigelt mit meinem insigel vnd mit des selben Ottens insigel vnd darnach mit der erbern burger insigel von Steir. Disiv rede vnd daz gelube ist geschehen, do von Christes geburde ergangen waren tausent iar, dreu hvndert iar, dar nach in dem vierden iar bi abte vlrichs ziten, der do lebet."}
{"text": "Ich Matz dev Tanprvhkerinne tven chunt alle den, die disen prief sehend eder lesen hornt, Daz ich gegeben han dem erbern mann Hern Laurentzen dem pfarrer datz Mvnspach vnd seinem Gotshavss durch got vnd auch vmb siben pfunt phenning wienner mvntz, der ich gaentzlich pin geweret, sein hofstat mit alle dev vnd darzv gehort, dev ze nast leit vnd stozzet an den phfarrhof, dev mein recht chauf aigen was, vnd ist auch Pvrchrecht in den Marcheth ze zwain phenning alle jar an sannd Laurentzeutag vnd sol auch ich des selben Pvrchrechtcs des selben gotshavss gwer sein nach lands recht vnd sol auch daz der vorbenant Her Laurentz oder swer nach im datz Mvnspach pharrer ist, haben auf alle dev vnd ich han in diser Gegend in vrbar, versucht vnd vnversvcht. vnd darvmb, daz disev wandlung staet vnd vnzerbrochen beleib, gib ich dem vorgenanten Hern Laurentzen vnd dem vorgenanten seinem Gotshavs datz Mvnspach dise Hantvest versigelt mit meins herren Insigel Hern Johansen von Chappelln, der ze den Zeiten obrister Lant Richter was in dem Machlant, vnd auch mit meins herren jnsigel Abbt Christans, der ze den zeiten Abbt was datz Povmgartenperig, wand ich selb nicht jnsigels han. Des sind gezevg Her Marquart von Osterberch, Her Chunrat von Vlachenek, Her Hertneid von Chvlevb, Her vreytel von Winthag, Hainreich der ynzinger, Hainreich der vleischoeszz, Herword der vrey, Wetzel von oerbing vnd darzv manich pidber man. Diser gewerft ist ergangen vnd auch diser prief gegeben, da von Christes gepvrd ergangen waren drevtzehen Hvndert Jar vnd darnach in dem fvmfzehenden Jar an vnserr vrowen tag ze der schydung."}
{"text": "Ich Ott der Floyt vnd ich Andre von Pyrbaum wir verichen vnd tvn chunt allen den, die disen brief lesent oder horent lesen, die nv lebent und hernach chunftich sint, daz wir mit aller vnser erben gvten willen vnd gunst, mit verdachtem mut vnd auch zv der zeit, do wir iz wol getvn mochten, vnd mit vnsers Lehenherren hant, dez erbern Herren hern Albers von Gors, verchauft haben vnsers rechten Lehens, daz wir von im vnd von hern Herman von Chlamme ze Lehen gehabt haben, allen den Weinzehent, den wir gehabt haben datz Staemestorf an dem Pusenberge in dem Wistal auf Weingaerten, vnd viertzehen Schillinge Wienner phenninge geltes auf denselben weingaerten vnd auf zwain Hofsteten daselbens. Den vorgenanten Weinzehent mitsampt den egenanten Viertzehen schillinge wienner phenninge geltes haben wir recht vnd redleich verchauft vnd geben mit allem dem nutz vnd rechten, alz wir iz in Lehens gewer herpracht haben, vmb sechtzig phunt wienner phenninge, der wir recht vnd redleichen gewert sein, den erbern Leuten Gundolten, Purger ze Newenburch, vnd Seifriden seinem bruder vnd allen irn erben, furbaz ledichleichen vnd vreileichen ze haben vnd allen irn frvmen damit ze schaffen, verchauffen, versetzen vnd geben, swem si wellen, an allen irresal. Vnd darvber durch pesser sicherhait so setzen wir vns, ich Ott der Flogt vnd ich Andre von Pyrbaume, vnverschaidenleich mitsampt allen vnsern erben vber den vorgesprochen Weinzehent vnd vber die Viertzehen Schillinge wienner phenninge geltes dem egenanten Gundolten, purger ze Newenburch, vnd Seyfriden seinem bruder vnd allen irn erben zv rechtem gewer vnd Scherm fur alle ansprach, als Lehens recht ist vnd dez Landes recht ze Osterreich. Waer aber, daz si mit recht an dem vorgenanten Weinzehent vnd an den Viertzehen Schillinge wienner phenningen geltes dehainen Chriege oder ansprach gewunnen, von wem daz waer, daz suln wir in an allen irn Schaden alles auzrichten, vnd suln auch si daz haben auf vns vnd auf allem vnserm gut, daz wir haben in dem Lande ze Osterreich, wir sein lebentich oder tode. Vnd daz diser Chauffe furbaz also staet vnd vntzerbrochen beleibe vnd wand wir nicht aigener Insigil haben, so geben wir in disen brief zv einem offen vrchunde vnd zv einem warn gezevge vnd zv einer ewigen Vestenunge diser sach versigilten mit vnsers Lehenherren Insigil, dez vorgenanten hern Albers von Gors, vnd mit hern Haugen Insigil dez Floyt, mein vorgenanten Otten bruder, die diser Sach gezeug sind mit irn Insigiln. Diser brief ist geben ze Wienne nach Christes geburt Dreuzehen Hundert iar darnach in dem fumf vnd Dreizgisten iar, dez nachsten Eritages nach dem Percht Tage."}
{"text": "Wir Leupolt von Gots gnaden, Herczog ze Osterrich, ze Steyr, ze Kernden vnd ze Krain, Graf ze Tyrol zc. Veriehen vnd tun kunt Offenlich mit disem brief, Vmb das Haus ze Purgstal, vnd das Gericht in Melten vnd was darczu gehort, die der erbern Kathrein von Greiffenstain vnsers getrewn Rudleins des Laspergers elicher Wirtinn phand von vns sind, daz si die selben Satz, mit vnserr Hand, gunst vnd gutem willen, dem vorgenanten irem Wirt, zu einem rechten gemecht gefugt vnd gemacht hat, vnbetwungenlich vnd von ir selber, daz sey ir Sweher, noch ir Swager nie darumb gebetten haben, Vnd bat vns dymutiklich vnd offenbar in gegenwatikait erbarr Herren, Ritter vnd Knecht, Daz wir im den vorgenanten Satz geruchten ze bestetten. Das haben wir getan vnd haben vnsern willen vnd gunst darczu gegeben vnd geben auch wizzentlich mit disem brief, Ob si vor Jm an Leiberben abgeet, daz dann die obgenanten Satz sullen mit allen rechten, die si darauf hat erben vnd geuallen, auf den egenanten Lasperger irn wirt vnd auf sein erben. Doch also daz es vns vnd vnsern erben an der Losung, die wir darauf haben, kain schad sey an alles geuerd. Mit vrkund dicz briefs, Geben ze Wienn an Eritag vor sand Symons vnd sand Judas tag der Heiligen Zwelfbotten. Nach kristi gepurt Drutzehen hundert Jar, dar nach in dem Newn vnd Sibenczigistem Jare."}
{"text": "Wir Gotfrid von gocz gnaden Byscholf ze Pazzawe veriechen offenbar mit dem Brief, daz fur vns chomen ist Hans von Trawn vnd hat vns auf geben einen zechent. der gelegen ist zwischen dez champs vnd der Chrems, ez sey wein zechent oder Traid zechent, chlainer oder grozzer, den von in habent gehabt margret Dyetmars hausvrow in dem Lonstorhof ze Lincz vnd ier Bruder Hans Gundacher. den selben zehent hat er verchauft dem Edeln Ersamen Vlreichen von Chappellen vnd seinen Erben vnd hat auch her Vlreich von Chappell den vorgenanten zechent, wie der genant ist, chauft vnd vergvlten mit dem gut, daz iem sein hausvrowe vrowe Katrey hern Otten Tochter von Liechtenstain ze haimstevr vnd ze heirat gut pracht hat. den selben zechent hab wier in nach dez vorgenanten Hansen von Trawn pet vnd willen ze rechtem Lehen verliehen, allz in Hans von Trawn vor von vns hat gehabt, vnd sein auch dez ier her vnd ier gewer, alz Lechens recht ist. mit vrchund diez Briefs, der geben ist ze Ebelsperch nach Christes gepurd drevczehenhundert jar, dar nach in dem vier vnd vierczigistem jar des nachsten eritags nach sand Mertteins tag."}
{"text": "Ich Vli Gamps von Kalcherren burger ze Veltkilch kund vnd vergich offenlich an disem brief, als ich von den erewirdigen wisen minen gnedigen herren herr Walthern apt des gotzhnses ze sant Johann gelegen im Turtal in Costenzer bystum vnd von dem cappittel gemainlich des selben gotzhnses ze ainem rehten erblehen enpfangen han die Vndern Gebraiten vnd och den bonaker gelegen ze Kalcherren mit allen rehten vnd zugehorden jarklichs vmb ainen scheffel waissen zinses Veltkircher messes vff sant Martis tag in den Bruderhof ze richtend nach des briefs Int vnd sag, den ich darvmb von den selben minen gnedigen herren versigelten inne han, vergich ich fur mich vnd alle min erben aller mengklichem, dz die selben vorgenanten min herren all iro nahkomen vnd dz obgenant gotzhnse ze sant Johann ainen wagen weg sond han jemer mer von minem huse, als dz hut ze tag, als dirr brief geben ist, stat, glich vffhin in den Bruderhof, als och der selb weg vntz her gangen vnd gewesen ist, darzu vnd davon darine vnd darvs ze furent ze ziehent vnd ze tragen vnd den weg ze wandeint vnd ze bruchent, wie inen denn je vngeuarlich notdurftig ist vnd si bedurffent oder ir pfleger, wer die sind an iro statt, allenart an alle geuerde. Vnd sond ich noch min erben noch niemant von vnsern wegen si noch iro nahkomen noch ir pfleger oder ir furlute daran nit sumen noch ierren mit dehainen sachen suss noch so jetzo vnd hienach, och an alle geuerde. Des ze warem offem vrkunde han ich vorgenanter Vli Gamps den obgenanten minen herren allen allen iren nahkomen vnd och dem gotzhuse ze sant Johann disen brief geben vnd fur mich vnd all min erben gebetten besiglen mit Johansen von Hofen landammans ze Rankwil aigenn insigel, darvnder ich mich verbunden han aller diser dingen, dz selb insigel ich egenanter Johans von Hofen landamman ze Rankwil durch siner vlissigen bett willen vnd och ze vrkund diser vergicht vnschadlich mir vnd minen erben geleit han an disen brief. Der geben wart an dem nehsten samstag nach vnser lieben frowen tag ze der liehtmisse, do man zalt von Cristes geburt druzehenhundert vnd ahtzig jar, darnah in dem funften jar."}
{"text": "Allen den, die disen brief ansehent lesent oder horent lesen, kunde ich Vlrich Segensser burger ze sant Gallen vnd vergich offenlich an disem brieff, als mich die fromen wisen der burgermaister vnd der rat ze sant Gallen gehaimot vnd in iro vanknust vnd banden hattent vmb das, das ich wider den burgermaister vnd wider den rat daselbs frauenlich vnd schalklich gerett hatt vnd trowlich ane alle iro schulde, vnd won aber si mich begnadet hant vnd mich durch min vnd miner frund ernstlich bett ledig vss der vanknust gelassen hant, darvmb so han ich frilich vnd vnbetwugenlich vngebunden vnd vngeuangen mit guter vorbetrahtunge offenlich ainen gelerten ait liplich zu got vnd zu den hailgen gesworn mit vfgehabnen vingern, vmb die vorgedahten vanknust vnd getat der vorgedahten des burgermaisters des rates vnd aller burger gemainlich der stat ze sant Gallen vnd iro ieklichs besunder vnd mit namen aller dero, wer die sint, die an der selben miner vanknust schuld gehept hant mit raten oder mit getaten oder in dehain wise, luter gantz vnd gut frund ze sinne vnd alle min frund inen darvmb ze frund ze gewinnenn an allen furzug vnd die selben vanknust niemer ze andenn noch ze aferrenn weder mit gaistlichem noch mit weltlichem geriht weder mit worten noch mit werken noch in kain wise noch ieman von minen wegen an alle geuarde. Ich han och in den selben ait genomen vnd gesworn, das ich gemain stat ze sant Gallen niemer angriffen noch beschadgen sol noch wil wider rehtes. War aber, das got nit welle, das ich den ait iemer vberfuri an dehainem vorgeschriben stuk, so sol ich den selben burgern vnd gemainer stat ze sant Gallen hundert pfunt guter vnd gaber haller gantzlich veruallen sin an alle widerrede, vnd han in vmb das selb gut zu mir ze merer sicherhait ze rehten burgen geben vnd gesetzt dis nachgenemten Johansen Segensser minen bruder, Cunrat Sarrin, Cunrat Helffenbergen, Johansen Ytun von Oberndorf, Herman vnd Johansen die Gul gebruder, Johansen Radholtzer, Rudolfen Wulliweber, den man nemmt Stobi, vnd Johansen Wulliweber den eltern vnd Johansen Wulliweber den iungern alle drie gebruder vnd Johansen Vorster den satler alle burger ze sant Gallen, die hant alle vnuerschaidenlich gelopt ieklicher mit siner truwe, ob das wari, das ich in des selben gutes veruieli, als vor ist beschaiden, das si danne alle vnuerschaidenlich den selben burgermaister dem rat vnd gemainer stat ze sant Gallen die selben hundert pfunt guter haller gantzlich geben weren vnd rihten sont vnd in och gebunden sin sont, inen das selb gelt gantzlich ze geben vnd vsszerihten an allen furzug vnd ane alle widerrede ane alle geuarde. Vnd war, das ich ald die obgenanten burgen inen das selb gut dann gantzlich nit rihtint vnd vnuerzogenlich, so hant die selben burgermaister der rat vnd die burger gemainlich ze sant Gallen vnd ir helffer fries vrlob vnd vollen gewalt, das si mich vnd och die obgenanten burgen darvmb pfenden noten heften vnd angriffen sont vnd mugent an luten vnd guten in stetten in dorffern vnd vff dem lande mit gaistlichem vnd mit weltlichem gerihte vnd ane alles reht, wie vnd wa oder wa hin si das getun mugent oder went, als vil vnd als dik, vntz das si derselben hundert pfunt guter vnd gaber haller vnd och des schaden, in den si vnd ir helffer von des selben pfendens notens vnd angriffens wegen koment, gantzlich gewert vnd vssgeriht werdent, vnd sol mich noch die obgenanten burgen da vor nit schirmen enkain frihait noch gewonhait enkain buntnust burgreht noch stettreht noch kain lantfrid enkain reht weder gaistlichs noch weltlichs gerihtes noch enkain ander sach noch furzug. Ich der selb Vlrich Segensser han och in den vorgeschribenn ait genomen vnd gesworn, war das ich dehainerlay stoss sach oder ansprachen hinnanhin hetti oder gewuni zu gemainer stat ze sant Gallen oder zu dehainem burger ald burgerinen ze sant Gallen besunder, als dik das beschah, vnd wolt ich dann ie darvmb rehtes nit enbern, das ich dann ie darvmb rehtes pflegen vnd reht von in nemen sol vnd wil ze sant Gallen in der stat vor irem geriht vnd nienert anderswa nach der selben stat reht vnd gewonhait, es war denn, das ich da selbs rehtlos gelassen wurdi vnd das das kuntlich da wurdi, so ist mir behalten vnd in dem ait vssgelassen, das ich das reht ie dann anderswa suchen sol vnd mag, da es dann billich vnd muglich ist, ane geuarde. Ich han och gelopt vnd loben mit disem brief fur mich vnd min erben, die obgenanten burgen alle ze losenn von allem dem schaden, in den si koment von diser burgschaft wegen, vnd han in och erlobt, min vnd miner erben gut darvmb anzegriffenn vnd ze pfendenn in aller wise als den obgedahten burgern vnd der stat ze sant Gallen, als vor ist beschaiden, vntz in ir schad gantzlich abgelait wirt. Vnd ze offemm waren vrkunde vnd stater sicherhait aller vorgeschribner dinge vnd gedinge so han ich der obgenant Vlrich Segensser min insigel offenlich gehenkt an disen brief, vnd wir die obgenanten burgen Johans Segensser, Cunrat Sarri, Cunrat Helffenberg, Johans Ytun von Oberndorf, Herman vnd Johans die Gul, Johans Radholtzer, Rudolf Wulliweber, Johans Wulliweber der elter vnd Johans Wulliweber der iunger vnd Johans Vorster der satler veriehent alle offenlich ain gantz warhait aller der dinge vnd gedinge, so von vns da vorgeschriben stat an disem brief, vnd des ze merer sicherhait so habent wir die selben Cunrat Sarri, Cunrat Helfenberg, Johans Radholtzer, Rudolf Wulliweber vnd Johans Wulliweber der junger vnsru insigel och gehenkt an disen brief, vnd won wir die andern burgen aigner insigel nit hattent, so habent wir vns willeklich gebunden aller vorgeschribner dinge vnder der beschaidnen Jacob Ruppreht, den man nemmt der Low, statammans vnd vnder Johansen Entziswillers des vogtes ze sant Gallen insigeln, die iru insigel durch vnser bett fur vns gehenkt hant an disen brief inen vnd iren erben vnschadlich. Dirr brief ist geben ze sant Gallen an vnser frowen abent ze mittem ogsten in dem jare, do man von Cristus geburt zalte druzehenhundert jar vnd darnach in dem nun vnd ahtzigosten jare."}
{"text": "Allen, die disen gegenwurtigen brief ansehent ald horent lesen, kundin wir swester Kathrin eptissen vnd gemainlich du samenunge des klosters ze Veltbach Grawes ordens in Costenzer bistum, de wir von dem gut vnd dem almusen, so vns der erber man Wernher der Hunt burger ze sant Gallen bi lebendem libe gab lutirlich dur got vnd dur siner sel willen, gaebint vnd geben soltint iemer me, die wile de closter stat, ein pfunt pfenninge Constenzer munse dem spital ze sant Gallen jergliches geltes ab den gutern ze Haerdern vnd ze Horwen, won aber dc sel gerete vns swaere was vnd och inen vnkomlich, dar vmb so haint die erberen gaisclichen vrowen swester Gepe vnd swester Kunegunt von Meckingen, die baide gewilet vrowen sint in vnserm closter ze Veltbach, das vorgenant pfunt geltes reht vnd redlich gekoft haint vmb sibenzehen pfunt pfenninge Constenzer von dem spital ze sant Gallen wider an vnsir gotzhus ze Veltbach, doch mit selchem gedinge, de die vorgenanden vrowen swester Gepe vnd swester Kungunt von Meckingen ein pfunt geltes Constenzer munse habint vnd haben solint von dem closter ze Veltbach iaerglich, die wile su baide ald ioch ir ain wedru lebt, vnd nah ir baider tode so ist de pfunt geltes ledig vnserm clostir an mengliches ansprache, won es iro reht lipding ist. Ich swester Kethrin eptissen ze Veltbach uergihe, de dis alles beschehen ist mit vnsirs herren des abtes von Salem wissend vnd gunst, vnd loben fur mich vnd alle min nah komen, den zwain vorgenanden vrowan ze gebenn I. lb. Constenzer ze lipdinge ellu iar ze sant Gallen dult, vnd wenn man inens denn nit git, so sond su du vorgenanden gut Haerdern vnd Horwen de iar innemen vnd niessen, vntz su gewert werdent. Vnd zeinem waren vrkund, de es alles stet belib, so gib ich inen disen brief mit vnserm insigel. Der wart geben nah gotz geburt druzenhundert vnd dru vnd drissig iar an sant Bartlomes abent."}
{"text": "Ich Heinrich der Herrant, Margareth mein hausfraw vnd vnser bayder erben, veriehen vnd tun chund offenbar mit dem brief, allen den die in an sehent oder horent lesen, Daz vns vnser lieber Herre Her Velreich der fraenchinger von Holczester sein hausfraw vnd ir erben Eribrecht ze chavffen geben habent auf irem Gutlein ze Eysengering, daz gelegen ist in Ostermuttinger pfarre in dem Weilhart gerichtte mit allen den eren, rechtten, gulten, nuczzen vnd gesvechen, als wir daz von heinrich von dem Prvnn gechavffet haben vnd darzw gehoret besvecht vnd vnbesvecht vmb solich gelt, dez si vns nach vnserm willen. gar vnd gaentzleich verricht vnd gewert habent, Also in der beschaiden, daz si vns alle iar iarleichen von dem egenant gut dienen vnd geben sollen, an sand Giligen tag ain pfunt wienner pfenning vnd an sand Michelstag ain pfunt pfenning wienner oder ander gelt, daz danne gib vnd gab ist, vnd di weisat di von alter dar auf ligent vnd ze zvelhen iar daz ist, daz wir in den Dienst nicht gaeben, auf die zwen tag, als oben sind verschriben, So sullen si vns dar nach, auf sand Gallen tag, dez egenant dienstes wem vnd richtten an alles verczog vnd an allen vnsern schaden. Taeten si dez nicht, So sind si gevallen von allen iren rechtten, also, daz si noch dhain ir erib noch frewnt. darauf nicht mer ze sprechen noch ze vodern habent weder mit recht noch an recht. Si sullen auch alle iar iaerleich in vnser gewondleich stift gen mit zwain huner vnd wider an schaden dar auz, auch ist ze merkchen, daz si daz oben genant Eribrecht wol versetzzen, vnd, verchauffen mugen, in irr notdurft, gen swem si wellent vnd in allen den rechten, als in selben oben ist verschriben, vnd ob wir dar uber mit in ze recht oder ze chrieg chaemen, di selben recht vnd chrieg sullen si allezeit hincz vns behabt haben vnd wir verloren, wer auch den brief innehat mit irem gutem willen vnd den fur pringet, der hat alle di recht in aller der mazz, als in selben oben ist verschrieben. Vnd dar uber ze einer vrchvnde geben wir in den brief mit meinem egenant Ulreich dez franchinger aygen anhangendem insigel versigelten, Darvnder sich ze sampt mir mein Havsfraw vnd alle vnser erben mit vnsern trewn verpinden, alles daz staet ze haben, daz oben ist verschriben. Der brief ist geben, do man zalt von kristus gepurt drewczehen Hundert iar, vnd in dem acht vnd Sibenczigistem iar an sand Gedrawten tag."}
{"text": "Wier abt Jans und der convent gemain ze Paumgartenperg verjehen, daz uns der erber chnecht Michel Ulrich dez Ochslein veter dem Gott genad und die erben gemain geben habent zway und dreizik phunt phenning der hab die er lazzen hat, und habent uns die geben durich seiner sel hail willen und auch in und allen iern vodern selen ze trost mit der weschayden, daz wier zway phunt ewiges gelcz darumb schullen chauffen in unser pitanczamt. Nu haben wier in auzczaigt zway phunt gelcz unsers vreyn aygens newn schilling gelcz am Czeissenperg pey der Freinstat, fumf schilling von dez Sailer lehen und fumczk phenning von ainem akher haizt der Chindakcher und sind paide gelegen ze Obern Czierknarn in Rieder pharr. Den gelt schol unser pitanczer all jar invessen und schol den herren in daz relent davon jaerleich geben an sand Pauls tag also wier in pegen mit der gedechnuzz dez andern tages nach sand Petern tag ain mal visch wein und semel alz gwodleich ist in unserm chloster, und sullen auch wier in darumb jaerleich ain jartag begen an dem vorbenanten tag mit allen sachen alz wier gwonhait haben in unserm chloster und in unserm orden alz man andern erbern laewten beget. Wer awer daz wier den jartag jerleich nicht wegigen und dem convent daz mal nicht gaeben alz oben weschriben stet, zehant so schol sich der vorgenant Michel und die andern erben wer den prief innhal der vorbenanten guter underwinden und schol den dienst davan innemen alz lang, uncz daz die saumchait mit einner gebizzen wider van uns gepessert werd, so ist unser pitanczer der gult wider ledig alz vor. Dez ze urchund geben wier in den offen prief besiglt mit unser payder anhangunden insigeln. Der ist geben nach Christi gepurd dreuczehenhundert jar darnach in dem zway und sybenczkisten jar an sand Lamberti tag."}
{"text": "Allen den, die disen brief ansehent lesent oder horent lesen, kund ich Dietzi Firrabent von Bernang im Rintal vnd vergih des offenlich mit disem brief fur mich vnd alle min erben vnd nahkomen, daz ich mit wolbedahtem mut vnd mit guter vorbetrahtung von miner redlichen not wegen das stuk vnd den inuang mit winreban, das zu dem wingarten, den man memmet der Haslacher, gehoret hat vntz vff disen hutigen tag, alz dirre brief geben ist, das selb stuk vnd inuang gelegen ist ze Haslach im Rintal entswuschent der burg ze Zwingenstain vnd dem Kobel gen dem Kobel mit allem dem inuang vnd vsgeschidgung, so ingeuangen vnd vsgeschiden vnd gezaichnot ist mit offnen marken vnd mit dem graben, der das selb stuk vnd den selben inuang schidgot vnd zaichnot von dem vorgeschriben wingarten, den man nemmet der Haslacher, also dz der selb grab gemain sol sin, das selb stuk vnd inuang ainhalb stosset an Swartzachs wingarten, anderthalb an den akker, den man nemmet der Nydegger, mit winreban mit veld mit wunn mit zwi mit bomen mit zunen mit hagen mit stok mit stain mit stegen mit wegen mit wasser mit wasserflussen vnd gengen mit allen rehten nutzen vnd gewonhaiten mit allem dem, es sie benemt ald vnbenemt, so von reht ald von gewonhait zu dem selben stuk vnd inuang ald darin gehoret, vnd mit aller zugehord redlich vnd reht verkoffet vnd ze koffenn geben han dem fromen vesten ritter herr Vlrich von Amptz dem eltern vnd sinen erben, ob er ewar, vmb zwai vnd drissig pfund pfenning guter vnd genamer Costentzer muns, dero ich gantzlich von im gewert bin vnd bezalt, die ich an minen redlichen nutz bewendet vnd bekert han, das selb stuk vnd inuang min reht lehen ist gewesen von dem erwirdigen gotzhus ze sant Gallen, dannen ich im vnd sinen erben das selb stuk vnd inuang mit aller zugehort redlich vnd reht gevertgot vnd zu iren handen braht han, als reht sitte vnd gewonlich was vnd alz es kraft vnd maht haben sol nu vnd hienach, vnd darumb so han ich mich verzigen vnd verzihe mich mit disem brief fur mich vnd fur alle min erben vnd nachkomen gen dem selben herr Vlrich von Amptz vnd gen allen sinen erben vnd nachkomen des vorgeschriben stuks vnd inuangs mit aller zugehord aller aigenschaft aller lehenschaft aller kuntschaft aller gewer lut vnd brief alles rehten gaistliches vnd weltliches gerihtes aller vordrung vnd ansprach aller reht vnd rehtung, so ich oder min erben vnd nachkomen an dem zu dem vnd von des vorgeschriben stuks inuangs vnd was darzu gehort ie gehept habent ald hienach iemer gehaben oder gewinnen mohtent gar oder an dehainem tail, vnd daz ich noch enkain min erben ald nachkomen noch nieman andre an vnser stat noch von vnser wegen den vorgenemten herr Vlrich von Amptz noch enkain sin erben noch nachkomen von des vorgeschriben stuks vnd inuangs wegen niemer mer sullent noch mugent angesprechen vfgetriben bekumberren bekrenken noch in dehain wis beswaren weder mit gaistlichem noch mit weltlichem geriht noch an reht noch mit enkainerlay ander sach noch furzug an alle geuard, darzu han ich och gelopt mit miner truw vnd loben mit disem brief fur mich vnd fur alle min erben vnd nahkomen, des vorgeschriben stuks vnd invangs mit aller zugehord vnd des vorgeschriben kofs reht wer ze sin nach dem rehten vnd den vorgenemten herr Vlrichen von Amptz vnd alle sin erben vnd nachkomen ich vnd min erben darumb ze versprechenn vnd ze verstann an allen stetten gen aller manglichem an allen iren schaden, wenn wa oder wie dik su sin bedurfent ald dauon von ieman angesprochen geschadgot oder vfgetriben werdent mit dem rehten. Vnd ze warem vrkund vnd gantzer sicherhait aller diser vorgeschriben ding vnd gedingd so han ich der vorgenemt Dietzi Virrabent gebetten den fromen Rudgern den Beham von Bernang, daz er sin insigel fur mich vnd min erben gehenket hat an disen brief, won ich aigens insigels nit enhan. Ich Rudger Beham dauorgenemt vergih, dz ich von ernstlicher bet wegen des obgenanten Dietzis Virrabends min insigel gehenket han an disen brief mir vnd minen erben gantzlich vnschadlich. Dirre brief ist geben ze Bernang an dem nahsten fritag nach sant Hylarien tag in dem jar, do man zalt von Cristus geburt druzehenhundert jar, ahzig jar vnd darnach in dem vierden jar."}
{"text": "ICH Hainreich von Schonnaw vergich, daz Gorgel der Ledrer purger ze Woels reht und redleich verkauftet und ze kauffen geben hat dem peschayden Paulen dem Fleischhacker purger ze Woels seiner hausfraun und allen irn erben den zehent datz der Tann und den zehent datz Stickelperg gelegen in Talhaimer pfarr mit allen rehten und nutzen als er in von mier ze lehen het, umb ain gelt dez er gantz und gar verriht und gewert ist. Und also han ich auch die vorgenanten zehent verlihen dem egenanten Paulen dem Fleischhacker und Michel seim pruder und allen irn erben sun und tohtern unverzigen meiner rehten die ich hintz allen andern mein verlehenten laeuten han. Und pin auch der vorgeschriben zehent ir rehter herr und gewer also lehens reht ist und dez landes ob der Ens. Und dez allez zu ainem wauren urkund gib ich in den prief versigelt und gevestent mit meim aigen anhangundem insigel, und dar zu mit dez erbern mans Dyetreich dez Haunolt insigel purger ze Woels, Der prief ist geben da man zalt von Christus gepurt dreuzehenhundert jar und dar nach in dem vier und sybentzgosten jar an dez heiligen herrn sand Fallenteins tag in dem snyt."}
{"text": "Ich Hainrich der Wiener burger ze Costentz kvnd vnd vergich des offenlich mit disem gegenwrtigen brief allen, die in ansehent oder horent lesen, das ich mit gutem willen vnbetwngenlich vnd mit guter vorbetrachtvng nach miner guten frvnd vnd ander erber lut rat durch minen nutz vnd fromen fur mich vnd alle min erben den ersamen in got den gaistlichen frowen der pryorinen vnd dem conuent den closterfrowen gemainlich des gotzhus ze sant Katherinen in der vorstatt ze sant Gallen Bredier ordens sant Augustinus regel gelegen in Costentzer bystum vnd allen iren nachkomen vnd dem selben irem gotzhus ze koffent geben hab recht vnd redlich vnd ains rechten jemer werenden ewigen koffes den hof vnd die muli ze dem Obern Sibenaich, die da stossent an das Vnder Sibenaich, daz des von Rosenberg vnd des Roten von Watt ist, der selb hof vnd die muli wilent warent Vlrichs saligen in der Bvnd des alten Vogtes ze Costentz vnd siner svnn, die mir es vormals in pfandes wis versetzt hattent, vnd swas ze dem selben hof vnd ze der muli ze dem Obern Sibenaich darzu vnd darin gehort, es sie mit wasen mit zwy mit wune mit waid mit holtz mit veld mit akker mit wisan mit wegen mit stegen mit abweg mit wasser mit wasserlaiti mit wasser rvnsen vnd flussen mit aller ehaffti mit allen nutzen vnd gewonhaiten mit allen andren rechten vnd zugehorden, es sie benempt ald vnbenempt wissend ald vnwissend gesucht ald vngesucht. Vnd won der selb hof vnd die selb muli ze Sibenaich recht lehen gewesen sint von ainem byschoff vnd sinem gotzhus ze Costentz, so hab ich den hohwirdigen fursten minen genadigen herren byschoff Hainrich ze Costentz vnd och die erwirdigen das cappittel die Chorherren gemainlich der gestifft vnser frowen ze dem thum ze Costentz mit ernstlicher bett vberkomen vnd hab es also mit inen zu braht, daz si den selben hof vnd die muli ze Sibenaich den selben gaistlichen frowen vnd iren nachkomen vnd dem obgenanten irem gotzhus ze sant Katherinen ze ainem rechten zinsaigen gemachot hant vmb ainen genanten zins, vmb ainen vierdvng wahs Costentzer gewiht, daz selb wahs die selben frowen ze sant Katherinen vnd alle ir nachkomen nv hinnanhin jarlichs vnd jeglichs jars besvnder je ze vnser frowen tag der liechtmisse darab vnd da von dem obgenanten minem genadigen herren byschoff Hainrich oder sinen nachkomen, wer danne byschoff ze Costentz ist, in des selben byschoffs kamer ane allen furzug ze ainem rechten zinsaigen geben vnd richten sont, als der brief volleklich wiset vnd sait, den inen der selb min herre byschoff Hainrich vnd das obgenant cappittel ze dem thum ze Costentz darvber mit iren insigeln besigelten geben hant, mit allen den selben vorgeschriben gedingen vnd rechten hab och ich der selb Hainrich Wiener den selben gaistlichen frowen der pryorinen vnd dem conuent gemainlich des obgenanten gotzhus ze sant Katherinen vnd dem selben gotzhus geben vmb vierhvndert pfvnt vnd dru vnd zwainzig pfvnt alles guter vnd gaber Italiger haller vnd bin och der an barem gut gar vnd gantzlich von inen gewert vnd bezalt vnd hab si in minen redlichen nutz geben vnd bekert, als ich vergich mit disem brief, won ich si geben hab an die schuld miner gultan, da grosser vnlidiger wahsender schad vff gieng, den ich da mit verkomen hab. Vnd hab inen och den selben hof vnd die muli ze dem Obern Sibenaich mit allen den vorgeschriben gedingen vnd rechten mit aller zugehorde fur ain recht zinsaigen mit des obgenanten mins genadigen herren byschoff Hainrichs vnd des obgenanten cappittels ze dem thum ze Costentz willen vnd gunst in ir hend bracht mit allen den worten werken vnd getaten vnd mit aller krafft, so darzu hort vnd notdurfftig was nach gewonhait vnd nach recht. Vnd hab mich darvber verzigen vnd verzihe mich offenlich vnd vnbetwngenlich mit disem brief fur mich vnd alle min erben vnd nachkomen gen den selben gaistlichen frowen vnd gen iren nachkomen vnd gen dem selben irem gotzhus ze vrtat daran aller aigenschafft aller lehenschafft aller vordervng aller ansprach alles schirms alles vsszuges vnd alles des rechtz, so ich an dem selben hof vnd der muly vnd swas darzu gehort hatt, es war von pfantschafft wegen ald von ander sach wegen ald von dekainen dingen, jemer daran gewinnen moht von dekainer slaht gericht ald recht gaistlichs ald weltlichs, svnderlich verzihe ich mich willeklich fur mich vnd alle min erben vnd nachkomen aller brief frihait vnd gnad vnd aller fvnd vnd vsszug, so jeman erdenken kan oder mag, da mit wir ald jeman andre von vnsren wegen nv ald hernach vt vinden ald erdenken kvndint ald mohtint, da mit wir wider disen koff kvndint ald mohtint vt gesprechen ald da mit dirre redlich vngeuarlich koff kvnd ald moht in kain wis gewendet bekrenket ald gebrochen werden oder sust vt anders ze wort haben, daz inen daran ze schaden komen moht, in dekain wis ane alle geuerde. Vnd war daz den selben gaistlichen frowen oder iren nachkomen ald dem selben irem gotzhus ze sant Katherinen den obgenanten hof vnd die muli ze dem Obern Sibenaich, daz ich inen ze koffent geben hab, als vor ist beschaiden, vnd swas darzu gehort nv ald hernach gar ald an dekainem tail jeman ansprach fur aigen ald fur lehen ald mit kainer ander ansprach, darvmb so hab ich offenlich vnd vnbetwngenlich gesworn ainen gelerten ayd ze den hailigen vnd min erben vesteklich bi dem selben ayd darzu gebunden, daz wir si des verstan vnd versprechen solin ane allen iren schaden gegen aller menglich an gaistlichem vnd an weltlichem gericht vnd an allen den stetten, da si des jemer notdurfftig sint ald werdent, vnd des ir recht wern sin zehen jar du nahsten, dv nachander kunfftig sint von disem huttigen tag, als dirre brief geben ist, fur ain recht zinsaigen mit den vorgeschriben gedingen vnd rechten nach recht ane alle geuerde. Vnd ze warem vnd offem vrkvnd vnd stater jemer werenden ewigen sicherhait gib ich der selb Hainrich der Wiener fur mich vnd alle min erben vnd nachkomen den obgenanten gaistlichen frowen vnd iren nachkomen vnd dem obgenanten irem gotzhus ze sant Katherinen darvber disen brief mit minem insigel besigelten, daz ich offenlich daran gehenkt hab. Dirre brief ist ze Costentz geben, do man von Cristes geburt zalt druzehenhvndert jar, darnach in dem sehs vnd sibentzigosten jar, an sant Verenen abent."}
{"text": "Ich Lawtwein von Sicherpach und ich Ott sein bruder wir verjehen und tun chunt allen den die diesen brief sehent oder hornt lesen, die nu lebent und hernach chunftig sind, das wir mit zeitigem rat und mit verdachtem muet und auch gunst und wissen unserer mueter vern Petersn und unser baider swester Offmein und Agnesen und aller ander unserer erben guetlichem willen, unsers guets an vier newn schilling phenning gult, die man uns mit einander alle jar jerlich dient an sand Michelstag von drein hofsteten datz Oberen Wograin pei der Traysem und von purchkrecht ekchern, die auch bei der stat ze Sand Polten gelegen sind, mit allem dem recht und auch mit allem dem nutz und wir und auch unser vater herr Vribrecht, dem got genad, manig jar in kauf aigensgewerschaft an allen chrieg und ansprach gehabt haben, gestifts und ungestifts versuchts und unversuechts, als wir es gehabt haben ze veld und ze dorf, hab wir verchauft dem erwirdigen herren hern Hainrichen zue den zeiten brobst ze Sandpolten und aller siner samnunge auf ir oblai umb sechzechen phund phenning wienner muns, der wir recht und redlich bericht sein, und haben auch denselben herren zue Sand Polten gelubt mit unsern trewn, das wir ich Lawtwein von Sicherpakch und ich Otto sein brueder und auch von pesserer sicherhait Seyfrid der Sicherpeckch unser vetter der vorgenant an vier newn schilling phenning gult scherme und geweren sullen sein, wo in des not und durft wirt,nach des lands recht ze Ostereich fur all ansprach. Und wand wir ich Lawtwein und ich Ott sein brueder aigner insigil nicht enhaben, hab wir gepetten die erbern herren unsern herren hern Ortlieben von Winchkel und hern Eberharten den Sweinwarter, das si disen brief mit iren insigillen versigilt haben und auch des chaufs und diser wandlunge gezeug sind mit iren insigilen und mit ander piderbleut chuntschaft und wissen, der namen hernach geschriben stent; das ist: her Dietmar der schenkch von Wolfsperch, Wolfhart von Lanczendorf, Dietrich der Prushinch, Nicla ze den zeiten richter ze Sandpolten, Heinrich der Prunner, Walbrawn von Grueb, burger ze Sand Polten, und ander erber leut genueg, den dieser kauf und disew wandlung chund und gewissen ist. Der brief ist geben dacz Sandpolten, da von Christi gepurde waren ergangen dreuzehenhundert jar darnach in dem funfundzwainzistem jar, des montags an sand Gregoritag."}
{"text": "Wir Lewtold von Gotes gnaden erwelter des bistumbs ze Freysing und wir Wernhard, Ruedolf und Fridrich brueder und grafen ze Schawnberg veriehen offenbar mit disen brief allen den, die in sehent oder horent lesen, dass wir ein wechsel und ein chauff geton haben mit dem ersamen herrn, mit der gemain des convents ze Reichersperg und mit herrn Ortolfen dem Tewffenpekchen, der zu den zeiten ir gewaltich schaffer und phleger gewesen ist, als ain erwelter und gewaltiger probst, um unsern hof ze Hoffenging, die unser alles aigen gewesen ist und als das darzu gehort, ze holz und ze veld besucht und unbesucht mit allen den rechten eren und nutzen, die ze recht darzu gehornt, um irn hof ze Porzhaim bey der Aschach, der ir rechz aigen ist gewesen, und um alles das das darein gehort, mull und fischwaid ze holz und ze veld besuecht und unbesuecht mit allen den rechten eren und nutzen die ze recht darzu gehornt, so habent sy vns recht und redlich ze chauffen geben den hof ze Chadling bey der Aschach, der ir aigen gewesen ist mit allen den rechten eren und nutzen, die ze recht darzu gehorent, ze holz und ze veldt besuecht und unbesuecht den wir lang inne gehabt haben. Sy habent uns auch genzleich ledig lassen aller der nutz, die wir davon ingenomen haben, dieweil und wir den hof anvor willen unzt auf disen heutigen tag haben inne gehabt. Wir haben auch in um den vorgeschriben wechsel des hof ze Porzhaim und ze Haffenging die tugent geton, dass wir in dem vogt haben lassen haben, den wir emalen genomen haben auf iren gutern, die hernach geschriben stent, drew guet daz Vietspach und ains in der Oed, die sy ligende habent in unser herrschafft, dass wir noch unser amtleuth den furbaz numer nemen sullen, und sullen auch wir unser erben und nachkumen deswegen wechsels um den hof ze Hoffenging ir gewer sein an aller der stat und des not geschiecht nach des lantes recht ze Bayrn. Wir sullen auch sy in unsern scherm und genaden haben dieweil wir leben, und daz der wechsel und chauff in und auch uns stet und unzebrochen beleib, daruber ze urkund geben wir disen brief mit unsern anhangenden jnsigeln besigelten, der geben ist an sand Thomans tag nach Christi geburd dreyzechenhundert jar, darnach in den vier und funffzigisten jar."}
{"text": "Allen den, die disen brief ansehent lesent oder horent lesen, kunden wir Hainrich vnd Walther von Altstetten gebruder vnd veriehen offenlich an disem brief fur vns vnd fur alle vnser erben vnd nachkomen, das wir baid mit guter vorbetrahtunge vnd mit wolbedahtem mut dem beschaiden man Johansen ze dem Bul vnd allen sinen erben vnd nachkomen reht vnd redlich verlihen habint vnd lihen mit disem brief den hoff gelegen ze Eggenwille ze dem Bul mit wunne mit waid mit holtz mit veld mit akker mit wisen mit allen rehten nutzen vnd gewonhaiten vnd mit aller zugehord ze ainem staten erblehen also mit semlicher beschaidenhait vnd geding, das der selb Johans ze dem Bul vnd alle sin erben vnd nachkomen hinnenhin aller iarklich ie ze sant Gallen tag vns oder vnsren erben, ob wir enwarint, dauon ze zinse geben vnd rihten sond ain pfunt pfenning Costentzer muns dru hunr ain kloben werchs vnd funftzig aiger jarlich ze den ostran, vnd nit mer sol er noch kain sin erben noch nachkomen vns noch vnsren erben noch nachkomen dauon jarklich gebunden sin ze zinse ze gebenn, vnd sullent och su furbas mit kainen sachen niht trengen dann vmb so vil zinses, als da vor an disem brief geschriben stat, vnd sunderlich mit dem gedinge vnd mit solichen rehten, wenn der selb Johans ze dem Bul enist vnd er stirbet, so sullent wir vnd alle vnser erben vnd nachkomen ie des selben Johansen ze dem Bul nahsten erben, wer der ist es sie frowe oder man, den vorgenanten hoff mit aller zugehorde ane allen furzug vnd widerred lihen, wenn es an vns geuordrot wirt, in allen dem zinse vnd reht als dem selben Johansen ze dem Bul vnd als vorgeschriben stat, vnd sol och vns vnd vnsren erben, ob wir enwarint, des selben Johansen ze dem Bul nahster erbe, wer der ist, der dann den obgenanten hoff von vns enpfahen wil, ain viertal smaltz dauon ze erschatz geben vnd och nit mer, als dik es ze schulden kunt, ane geuerde, vnd habint darumb von im enpfangen zwaintzig pfunt pfenning guter vnd genamer Costentzer muns, die er vns darumb geben hat vnd gar vnd gantzlich von im gewert vnd bezalt sint. Sunderlich ist ze wissenn, war das der selb Johans ze dem Bul ald sin erben, ob er enwar, fur disen huttigen tag hin dehainost von ieman von des vorbenemten houes wegen angesprochen wurdint mit dem rehten oder ane reht ald das su daran ieman an iren rehten mit dehainen sachen sumen ald irren wolt, als dik das beschach darumb sullent wir vnd alle vnser erben vnd nachkomen in vnd alle sin erben vnd nachkomen ane alle widerred vnd ane allen iren schaden, wenn wir her vmb gemant werdent, verstan vnd versprechen vor gaistlichem vnd vor weltlichem gerihte vnd mit namen an allen stetten ane geuerde, als och wir inen baid bi guten truwen gelopt habint. War och das wir oder vnser erben vnd nachkomen den vorbenemten hoff dehaines iares verkoffen woltint, so sullent wir in dem egenanten Johansen ze dem Bul oder sinen erben, ob er enwar, vor manglichem des ersten vail bieten vnd ze koffenn geben, ob su in koffen woltint. War aber das su in niht koffen woltint ald mohtint, so sullent wir den selben hoff doch nieman turo ze koffenn geben dann fur so vil zinses, als da vor an disem brief geschriben stat, dennoht dem vorgenanten Johansen ze dem Bul vnd allen sinen erben an iro rehtunge gantzlich vnschadlich. Daz selb sol och vns vnd vnsren erben, ob wir enwarint, ze gelicher wise bedingot vnd behalten sin, ob der selb Johans ze dem Bul ald sin erben, ob er enwar, dehaines iares iru reht, die su an dem vorgeschribenen hoff hant, verkoffen woltint, so sullent su vns vnd vnsren erben, ob wir enwarint, du selben iru reht och des ersten vail bieten vnd ze koffenn geben, ob wir koffen wend, woltint aber wir noch vnser erben niht koffen, so sond vnd mugent su iru reht ze koffenn geben, wem vnd wie su wend, vnd sullent och wir vnd alle vnser erben vnd nachkomen den selben, wer der ist es sie frowe oder man, der dann iru reht koffet, ob es ze schulden kam, rirweklich bi den vorgenanten zinsen vnd rehten beliben lassen in aller der wise als och den vorbenemten Johansen ze dem Bul vnd sin erben ane geuarde. Vnd ze ainem waren vrkund vnd gantzer sicherhait aller vorgeschribenen ding vnd gedinge so habint wir die vorgenanten Hainrich vnd Walther von Altstetten gebruder baid vnsri aigenu insigel fur vns vnd fur alle vnser erben vnd nachkomen offenlich gehenkt an disen brief ze ainer bezugnuste aller vorgeschribenen ding. Der geben ist an dem nahsten frytag nach sant Vrbanus tag, do man zalt von Cristus geburt drutzehenhundert iar vnd darnach in dem funf vnd sibentzigosten jare."}
{"text": "Ich Alram von Reykerstorf richter ze Amsteten vergih an disem brief vnd tun chunt allen den die in an sehent oder hoernt lesen, daz ich mit guetlichem willen iunchfrawen Alheiten Fridreichs des Fribrechsteter tochter die ich inne han, vnd nach rat vnd wol verdachtem mut aller irrer friund verchouffet vnd hin geben han alles daz gut daz si gehabt hat ze Fribrechsteten, pesucht vnd vmbesucht , von ires vorgenanten vater Fridreichs vnd irrer mutter Gerdrauten wegen, des gotshous amptleuten von Freising vmb fuemfczich pfunt alter Winner pfenning der mich Pernhart der chastner von Vdmaruelt gaenczlich gewert hat von des gotshous wegen von Freising, vnd hat auch die vorgnante iunchfrawe Alheit daz selbe gut auf geben den amptleuten ledichleichen vncz an einen chuempftigen bischof, swenn der zv dem lande chumt so sol si im daz gut auf geben als vol recht sein aigenhafts gut vnd sol auch fuerbaz dhein ansprach darnach haben. Vnd daz daz staet beleib, gib ich disen offen brif mit meinem insigel vnd ze einer pezzeren gewarheit mit des erbern mannes hern Wernhartes von Schafferuelt insigel versigelten. Des sint auch geczeug Goetfrid der landrihter von Chunratsheym, Marquard der Luechsnekker, Hermann der Hesib, Pernhard der chastner, Otte der Taeuschelman, Chunrad der Taeutter purger ze Amsteten vnd ander erber leute genug. Daz ist auch geschehen do man zalt von Christes gepuerd dreuczehen hundert jar, darnach in dem vierden vnd zwainzigistem jare, des naehsten Pfincztags vor sant Johannes tag des taeuffer."}
{"text": "Ich heinrich von Rosenave tven chvnt mit verchvnd ditz briefs allen den, di in lesent oder horent levsen, daz ich hern vlrichen von pernave vnd seinem gotshaus datz sand florian gegeben han meinem weingarten zter weizzenchirchen, der der Liebenwerger genant ist, vmb sibentzig phvnt phenning vnd han im gelobt, swaz im vmb den weingarten in iarsvrist vnd in tags vrist chrieges oder ansprach auf ste, des schol ich in avz richten gentzlich vnd endlich nach puerchrechts sit vnd gewonhait, swo ich in dem land pin vnd swaz er dar vber schaden nimt, daz schol er vnd sein gotshaus auf meinen treven vnd avf meinen eren haben vnd auf allen dem, daz si des meinen in dem land veraischen, vnd daz si des sicher beleiben, gib ich dar vber disen brief versigelt mit meinen insigel. Daz ist geschechen ze Weseldorf, do von Christ gebverd vergangen waren drevzechenhundert iar, dar nach in dem zwelften iar an sand Michelstag."}
{"text": "Ich Hans der Grewzler von Pulka wekenne offenleich mit dem brief fur mich vnd fur all di mein, Daz ich westanden han vmb di erbern geistleichen herren den Abt vnd den Conuent der Schotten ze Wyenn recht vnd redleich zu einem leibgedingen ir weingarten vnd ir akker, di sy selber pyzher gepawt haben in irn hof ze Pulka, als hernach geschriben stet. Zum ersten so schol ich in geben in denselbigen hof zu Pulka von den ekern iarleich fumf mutt getreid, zwen mutt waicz und drey mutt habern. Ich schol auch geben von den weingerten den dritten emmer vnd schol den wein prezzen in dem vorgenanten Hof, so man ein press darin gehaben mag, dyweyl aber nicht ein press darinn ist, so mag ich anderswo den wein pressen, also daz sy irn anwalt dapey haben. Vnd wenn ich di weyngarten lesen wil, so schol ich irm anwalt in dem hof drey tag vor ze wizzen tuen. Ich schol auch di weingerten vnd di eker in rechtem mitelm paw haben vnd halten, als leibgedings recht ist in dem Land ze Osterreich. Tet ich des nicht, waz denn dy egenanten der abt vnd der Conuent der Schotten ze Wyenn des schaden nemen, daz schullen sy haben auf mir vnd auf all meinen erben, als erber lewt erchennen mugen. Vnd si schullen mir den mist wideruaren lazzen, der da wirt in irm hof ze Pulka, daz ich di vorgeschriben weingarten vnd akker gepawn vnd getungen mag. Auch ze welcher zeit ich abgee mit dem Tod in dem Jar, so schollen den vorgenannten Schotten ir weingarten vnd ir aker wider ledig vnd frey sein an aller meiner erben widerred. Vnd aller vorgeschriben sach zu rechter vrchund vnd geczeugenuzz gib ich in den prief wesigelten mit der erbern peder anhangunden Insigeln Hansen des Frenchleins ze Pulka vnd Giligen des Rarwolf, di ich vleizziglich gepeten hab, daz sew der sach geczeugen sind mit irn anhangunden Insigeln, in peden an schaden. Wenn ich selb di zeit nicht aigen Insigel het, so verpint ich mich mitsampt meinen erben mit meinen trewn vnder der peder vorgenanten anhangunden Insigl mit dem brief, allez daz stet ze haben, daz do vor an den brief geschriben ist an allez geuer. Geben nach Christs gepurd drewczehenhundert Jar darnach in dem vier vnd achczkisten Jar, an sand Thomans abent des heyligen zwelfpoten."}
{"text": "Allen den, die disen brief sehent lesent oder horent lesen, kunden wir die nachgenemten Johans, Hainrich, Wilhelm, Hugo vnd Rudolf die Hofakrer gebruder, Thoman Hofakrer iro vetter vnd Mahthilt sin swester, alle burger ze sant Gallen, vnd veriehent offenlich mit disem brieue fur vns vnd alle vnser erben vnd nachkomen von der guter wegen gelegen ze Tegerschen vnd waz darzu gehort, su sient friie ald aigen, wie su genemt sint, daz du selben guter halbu mit allen rehten vnd mit aller zu gehorde Vlrichs dez Hofakrers vnsers bruders och burgers ze sant Gallen sint vnd in besunder an gehorent, ez sie von erbes oder von koffes wegen, vnd won wir daz wissent vnd dez allu gemainlich vnd ainhelleklich veriehen habent vnd veriehent mit disem brieue, so haben wir dem egenemten Vlrich Hofakrer vnserm bruder gelobt iekliches besunder mit siner truwe, daz wir noch vnser erben, ob wir enwarint, noch nieman andre an vnser stat noch von vnsern wegen den vorgenemten Vlrich Hofakrer noch dehain sin erben noch nachkomen an dem selben halbentail der vorgeschribenen guter ze Tegerschen vnd waz darzu gehort niemer sumen ierren bekrenken bekumberren schadgen noch ansprechen sullent mit Worten noch mit werken an gaistlichem noch an weltlichem geriht noch an reht noch mit dehainen andern sachen, an alle geuarde. Vnd ze ainem waren vrkunde vnd gantzzer sicherhait aller der vorgeschribenen dinge vnd vergiht so haben wir die vorgenemten Johans, Hainrich, Wilhelm, Hugo vnd Rudolf die Hofakrer gebruder fur vns fur alle vnser erben vnd nachkomen vnseru insigel gehenkt an disen brief, vnd won wir die vorgenemten Thoman Hofakrer vnd Mahthilt sin swester aigener insigel niht habent, so habent wir vns willeklich gebunden vnd binden vns mit disem brieue vnder dez obgenanten Johansen Hofakrers vnsers vettern insigel, war vnd stat ze lassenn alles, daz von vns da vorgeschriben stat an disem brief. Der geben ist ze sant Gallen an dem nahsten mantag nach sant Gregorien tag in dem jar, do man zalt von gottes geburt druzehenhundert jar, sehszig jar vnd darnach in dem andern jare,"}
{"text": "Wir Rudolf von Gotes gnaden hertzog ze Osterreich ze Steir vnd ze Karnden tun kund, vmb den erbtail, da die erber Margret Kadolts selig tochter von Eberstorf Vlreichs hausfraw von Czelking Petern von Eberstorf irm vettern vmb zugesprochen hat, daz vnsere herren vor vns erfunden habent daz derselb Peter von Eberstorf mit dem egenanten erbtail allen seinen frumen geschaffen mag verkauffen versetzen vnd geben wem er welle als jm das allerpest kome vnd fuge nach der vorgenannten Margreten verczeichbrief sag vnd auch nach sag des gescheftbrief den Alber von Eberstorf selig derselben Magreten bruder gegeben hat vnd die der vorgenant Peter von Eberstorf innhat. Mit vrkunt des briefs, geben ze Wienn an montag nach dem suntag letare in der vasten anno domini m ccc l nono,"}
{"text": "Ich Vlrich der Pruschenkh vnd all meine Erben Son vnd tochter, vnd Ich Fridrich der Prueschenkh wur bayd Brueder vnnd all vnser Erben veriechen vnnd thuen khundt allen den, die disen brief sehendt, lesent oder horent lesen, die nu lebent oder hernach khunfftig werden, Das wur durch recht ehafft not vnd nach vnser Vreundt Rhat vnd zu der Zeit, da wur es woll gethuen mechten, vnnd mit gueten willen vnser Vlrichs vnd Fridrichs Prueschenkhen vnnd all vnser Erben geben haben hern Eberharten von Walsee ze den Zeiten Landtrichter ob der Ennss vnd vrou Annen seiner hausfrauen vnnd seinen Erben vnser rechtes Aigen das haus ze Vreydenstain vnd alles daz darzue gehort, es sein gestifft guett oder vngestifft, versuecht oder vnuersuecht, ze holz vnnd. ze veldt, es sein lehen oder aigen, Vogtey oder vogtrecht, swie daz genannt ist, vnnd swo es in dem landt gelegen ist, lediglich vnd vreilich mit vollem rechten vnd nuzen vmb Tausent pfundt Wienner pfening, der er vnnd sein hausfraue vro Anna vnnd sein Erben vns vnd vnser Erben ganz vnd gar verricht vnnd gebent habent, vnd sein auch des vor genanthen haus vnd aller der vor vershriben redt Wur vnnd vnser Erben des vor genanthen herrn Eberharts von Walsee vnd vron Annen seiner hausfrauen vnd seiner Erben rechter Gewehr vnd Scherm fur alle ansprach, als des landes Recht ist in oesterreich. Daz diser Redt stet vnd vnzebrochen belib, Daruber geben wur disen brief versigelten mit vnsrn Insigeln, der geben ist, do von Christes geburth waren ergangen dreyzehen hundert Jahr, darnach in dem drey vnd dreyssigisten Jahr an Sanct Philipps vnd Sanct Jacobstag der zwelf potten."}
{"text": "Ich Reimar von Prennwerch, tun chunt allen den, di disen brief sehent oder hornt :I lesen, daz ich verricht han vnd verschaiden, vmb den chriech den Eb der Chlafschinch het gegen den spitalaern ze Regenspurch, vmb den hof, der do gelegen ist dacz Seibersdorf, mit der beschaidenheit vmb sehsthalbs pfunt pfenning, darvmb daz er gelobt hat vnd sein vater, her Vlreich, daz si ez darzu pringen, daz sich sein pruder auch verzeich desselben gutes vnd furbaz dehein ansprache darnach hab. Vnd ob des niht geshaech, swelhen schaden des di vorgenanten spitalaer von Regenspurch naemen, den schol Eb, der vorgenant Chlafshinch vnd her Vlrich sein vater abtun, daz do geschriben ist, an allen der spitalaer schaden. Daz dicz dinch also staet vnd vnzerbrochen beleib, han ich verinsigelt disen brief mit mines selbes insigel. Des sind ziuch, frvmleich pruder; des ersten: der maister vnd her Heinrich der Perrchingaer, vnd pruder Seybot, vnd pruder Chunrat der alt maister, vnd pruder Chunrat von Murach, vnd her Reimbot von Swarzenburch, her Ott von dem hof, her Ruger von Chadolsdorf, her Chunrat von Reihze vnd ander frumm laeut, di dabei worn. Dicz dinch ist geshehen do von Christes purt warn tausent jar vnd driuhundert jar vnd ein jar an sand Lavrencen tag."}
{"text": "Ich Dytmar vor dem Holtz pei Ripptal ze Wels vnd Jans sein eltister svn, der also genant ist, veriehen mit disem brief daz wir mit erberger lavt gepet geworuen haben daz e genant gut vor dem Holtz pei Ripptal von dem ersamen herren heren Dytmarn probst ze Reichersperig vnd von der gemain der herren do selb zv vnser beder leib ze rehtem leibgeding mit der beschaiden, daz wir dem e genanten herrn Dytmaren oder dem gotzhaus ze Reichersperig da von iarchleich dienen schullen auf vnser vrawn tag alz si geporen ist sehs schilling alter wienner mvnss. Taet wir dez nicht auf di vor verschriben vrist, so haben sich hintz vns vervallen ze wandel sehtzig pfenning wienner. Vberfur wir daz ein gantz iar, so hab wir alle vnsere reht verloren gaentzlich. Daz daz also staet beleib, geb wir in disen prief ze vrchund versigelten vnder dez erberigem mann Alexius des Swennter anhangundem insigel. Der prief ist gegeben drevzehen hvndert iar darnah an dem fvmf vnd fvmftzigistem iar des svntags vor chravtzen ."}
{"text": "Wir Leutold von Chunring verjehen offenbar vnd tun chundt allen den, dy disen brief lesendt oder horendt, daz wir durch got vnd vnser vodren sei willen haben geben vnser freis aigen dacz Wadling vnser frawn vnd dem goczhaus ze Raytenhze einem rechten selgeradt vnd haben iz aufgesalt aller dingen vreileichen vnd ledichleichen. Vnd daz der rat also sey, haben wir disen brief geben dem goczhaus ze Raytenh versigelten mit vnsern hangenden insigel ze einem waren vrchund dez selben selgracz. Dez sind geczeug: her Alber von Chunring, her Hadmar von Chunring, her Chunradt von Potendorf, her Ornold von Tobran, her Ornolt von Praunstal, Ornold Heunel; her Hilprant, her Ainweich bruder vnd munich ze Raytenh vnd ander zeug genug. Der brief ist geben dacz Tirnstain mit gutem willen vnd gewizzen fraun Agnesen vnser hausfrawn vnd vnser sun Jannsen vnd Hadmars dez jars, do von Christus gepurd waren dreuczehen hundert jar vnd in dem dritten jar dar nach, an sand Matheis tag."}
{"text": "Ich Hans etwan Richter zu Hawsprunn vnd Ich Kathrey sein Hausfraw vnd all vnser Erben wir vergehen vnd tun kund offenleich mit dem briff Gegenwurttigen vnd Chumftigen, daz wir mit wollbedachtem mut vnd mit gesampter hant, vnd mit veraintem Ratt vnserr nachsten frewnt zu der zeit, da wir iz mit Recht wol getun machten, vnd mit vnsers genedigen gruntherren hant, des erwirdigen geistleichen Herren Abpt Chollmann, zu dem heiligen Chrevtz Recht vnd redleich verchaufft haben vnsern Hof gelegen daselbs zu Hausprunn, zu nachst Perichtolden vnd zunachst Gergen dem prenner mit aller seiner zu gehorung zu veld vnd zu dorff, gestifft vnd vngestifft, versucht vnd vnuersucht, nichtz auzgenomen alles inbeslassen vnd dauon man alle iar dint zu Rechtem purchkrecht dem obgnanten vnserm genedigen Herren, Abpt Cholman vnd dem gantzem Conuent zu dem Heiligen Chrewtz viertzigk Wienner phennig an Sand Gergen tag vnd ainen Chastenmutt waitz an Sand Gilgen tag vnd nicht mer, den vorgenanten Hoff mit aller seiner zugehorung haben wir Recht vnd redleich verchaufft vnd geben mit allen den nutzen, ern vnd rechten, als wir in vnuersprochenleich in purchkrechtes gwer herpracht haben vnd als er von alter her chomen ist, vmb zway vnd zwanitzigk phunt wienner phennig, der wir gantz vnd gar verricht vnd gewert sein, dem vorgenanten vnserm gruntherren, dem Erwirdigen geistleichen Herren Abpt Cholmann, zu dem heiligen Chrewtz vnd dem gantzem Conuent daselbs furbaz ledichleich vnd freileich zu haben vnd allen iren frumen damit zu schaffen, verchauffen, versetzen vnd geben, wem si wellen an allen chrig vnd irsal. Vnd zu ainer pessern sicherhait so setz ich mich obgenanter Hans vnd ich obgenantew Katrey mit sampt vnsern Erben vnuerschaidenleich vber den vorgenanten Hof vnd waz darzu gehoret zu rechten gwern vnd scherm fur alle ansprach, vber daz purchkrecht als purchkrechtz recht ist vnd des Lanndes recht zu Osterreich. Wer aber, daz si daran icht chrig oder ansprach gewinnen, von wem daz wer mit recht oder ob in mit recht daran icht abgieng, waz si des schaden nement, daz schullen wir in alles auzrichten vnd widerchern an allen iren schaden vnd schullen auch si daz haben vnuerschaidenleich auff vns vnd auff allem vnserm gut, daz wir haben in den Landen zu Osterreich, oder wo wir iz haben, wir sein lebentig oder tod. Vnd daz der chauff vnd der scherm furbas also stet vnd vntzebrochen beleib, dar vber so geben wir in den briff versigelt, Wenne ich obgenanter Hans vnd ich Katrei sein hausfraw aygenner insigel nicht inhaben, so verpint wir vns mit vnsern trewn an aydes stat vnd an geuer hinder der Erbern Insigel, Hannsen von Persenpewg, die zeit purggraf zu Mistelbach vnd Hansen des Jungern Schretenperger vnd Otten des Wulfleinsdorffer, di wir dar vmb vleizzig gepeten haben, daz sie der sach zewgen sind mit iren anhangunden Insigeln, in an schaden. Der briff ist geben nach christi gepurd drewtzehenhundert iar darnach in dem zway vnd Newntzigistem iar, des Mitichen nach Sand Johannes tag Gotes thauffer zu Suniwentten."}
{"text": "Allen den, die disen brief ansehent lesent oder horent lesen, kund ich Cunrat Vogelwaider burger ze sant Gallen vnd vergich offenlich an disem brief fur mich vnd fur alle min erbon von des holtzes wegen gelegen ze Wisen, das ainhalb stozzet an Wisa vnd andrunt an Vlrich Fritboltz holtz, das ich reht vnd redlich gekofft han vmb Hugen vnd Johansen die Rupreht gebruder vmb funf vnd zwaintzig pfunt pfenning Costentzer muns, als der koffbrief wol bewiset, der daruber geben ist, das ich das selb holtz ze getruwer hant der fromen beschaidnen Bartholome Blarrers pflegers vnd Walther Odlers maisters der armen siechan an dem Linsibul ze sant Gallen handen gekofft han, daruber ich iro getruwer trager bin, vnd das och die selben Bartholome Blarrer vnd Walther Odler du egenanten funf vnd zwaintzig pfunt pfenning ze der vorgenanten siechan handen gewert vnd bezalt hant, vnd das ich noch min erben noch nieman anders von minen wegen noch an miner stat den vorbenemten pfleger vnd och den obgenanten maister noch ir nachkomen noch die vorbenemten armen lut an dem Linsibul von des vorgeschribnen holtzes wegen niemer angesprechen bekumberron noch in kain wise bekrenken sullent weder mit dem rehten noch ane reht noch mit kainen andren sachen ane geuerde. Vnd des ze ainem waren vrkund so han ich Cunrat Vogelwaider da vorgenant min aigen insigel fur mich vnd fur alle min erben offenlich gehenkt an disen brief. Der geben ist an dem nahsten zinstag nach vnser frowen tag ze der liehtmisse, do man zalt von Cristus geburt drutzehenhundert iar, sibentzig iar vnd darnach in dem sibenden jare."}
{"text": "Wir pruder Heinreich apt ze Raitenhaslach mit aller vnsern samenunge verjehen an disem prief, daz wir mit guetem willen vnd gemainem rat zv der zeit, do wir ez wol getvn mochten, haben lazzen dem erbaerem manne herm Eberharten phlegaer ze Liechtenstain, vrowen Agnesen seiner hausvrowen vnd Eberharten ir paider svn zv ir drein leiben vnd niht lenger vnsers chlosters zwen weingarten, di gelegen sint ze Engelschalsdorf, der aine haizt der Schreiber, der ander der Pleuaer, also beschaidenleichen, daz si vns alle jare da von dienen sullen in dem lesen aecht vnd zwainzig ember weines auz dem Schreibaer vnd aecht vnd zwainzig ember auz dem Plevaer pei dem pestem an allen chrieg vnd irresal, vnd suln wir vnser poten da pei haben, dem sullen si die chost geben an vnsern schaden, vntz si vns den genanten wein geantwurtent hintz Wienen auf die Tunaw in vazzen, die si vns dar zv geben sullen, an ain schef, daz wir in da bezaigen, an alle vnser mv vnd schaden. Si suln ouch daz perchreht vnd den zehenten von den zwain vorgenanten weingarten selben geben. Geschaech aver, daz si vns des oben genanten weins niht gaeben in dem lesen, so sullen si vns fur den wein geben aehtzehen phunt Wiennaer pfenninge an sant Cholmans tage nach dem lesen; taeten si des niht, swelchen schaden wir dann der selben pfenningen naemen an den Juden, den sullen si vns ab tun, vnd sullen wir den schaden mit sampt dem houbguet haben auf allem dem gut, daz si denn in Osterreiche habent. Auch sullen si vns die zwene oft genanten weingarten alle jare wol grueben vnd dreistund hawen, vnd swaz des ander pawes sol sein in den Weingarten, daz sol hintz iren trewen sten. Als oft ouch si der paw ains vorsaumten in den genanten Weingarten, so sullen si vns ie fur der pawe ains zwo march silbers geben mit allem dem reht, als vor geschriben ist. Waer ouch, daz die oben genanten her Eberhart, vrow Agnes sein housvrowe, Eberhart ir svn mit gewalt oder an reht von vnsers chlosters wegen der genanten weingarten wurden entwert, daz sullen wir in richtig machen; taeten wir des niht, so sint si vns des selben jares des oben genanten zinses niht gepunden ze geben, vnd sol vns daz furbaz andreu jare an schaden sein. Vnd waer ouch, daz si etsleiches jares von gemainem lantschaden oder gepresten der genanten weingarten chainen nutz maechten gehaben, des selben jares sint si vns ouch niht gepunden des oben genanten zinses ze geben, vnd sol vns ouch daz furbaz ain ander jare niht schaden an vnserm zinse. Ez suln ouch die vorgenanten weingarten nach der vor genanten dreier leib tod vnserm chloster ledich sein an alle ansprach. Geschaech auer, daz der dreier leib ainer, zwen oder alle drei verschieden vnd daz der leste leib daz paw in den weingarten an gevangen hiet, so suln des selben erben daz paw des selben jares volfuren vnd sullen vns den oft genanten zinse do von dienen vnd suln vns dar nach die weingarten gar vnd gaentzleich ledich vnd lose sin an alle widerrede. Ez sullen ouch die vorgenanten drei leib die genanten weingarten weder Juden noch Christen versetzen oder verchvmbern an vnsern willen, wizzen vnde gvnst. Vnd waer ouch, daz die oben genanten drei leib die oben geschriben taidingen vberfuren, so suln si gevallen sein von allen den rehten, die wir in gegeben haben, als oben verschriben ist, an den genanten weingarten. Daz diseu sache staet vnd vnzebrochen beleib, dar vber geben wir in disen prief ze ainem offenemen vrchunde versigelten mit vnserm insigel, daz dar an hanget, vnd sint des ouch gezeuge: pruder Leutwein vnser prior ze Raitenhaslach, pruder Wachsmut der ober chelnaer, pruder Vlreich der Muldorfaer vnser hofemaister ze Chremse, pruder Otte vnser vnder chelnaer, pruder Heinreich hofemaister in Zwetlaer hofe; maister Pernolt, her Dietreich der chvneginne schreibaer, her Vlreich der hertzoginne schreibaer, her Stephan der Chriglaer, zv den zeiten purgaermaister ze Wiennen, her Niclas von Eslarn, her Heinreich der Roraer vorspreche ze Wiennen vnd ander piderb leut genuech, den diseu sache wol chvnt ist. Der prief ist geben ze Raitenhaslach nach Christes gepurt vber dreuzehenhundert jare dar nach in dem aecht vnd zwainzigistem jare, an sant Niclas tage."}
{"text": "Wir Herman von gottes gnaden abt vnd aller der conuent gemainlich des gotzhus ze sant Gallen veriehen vnd tun kunt an disem brief allen, die in ansehent lesent oder horent lesen, das wir vnser getruwen lieben Johansen von Munchwille schulthaissen vnd vnser burger gemainlich ze Wil gehaissen haben, das su mit den gewonlichen sturen, die vns jarlich ze Wil werden solten, disen fromen wolbeschaiden hern Eglolfen dem eltern von Roschach, hern Herman von der Braiten Landenberg, hern Hainrich Walther von Sultzberg, hern Cunrat dem schenken von Landegge alle ritter, Vlrich Brandhoh von Sagx, Walthern von Bichelnse, Johansen von Munchwille schulthaiz ze Wil, Hainrich dem Giel von Glatburg, Rudolf dem Aster, Vlrich dem jungern Spiser, Vlrich Kaltysen vnd Burkart dem Risen warten son vnd in su geben son vntz vf das zil, das su ledig werdent an schaden von der burgschaft, so wir su versetzet haben vmb die gult, die wir Cunrat Kaltysen burger ze Wintertur schuldig sint. Vnd veriehen och, was su den vorgenemten burgen gebent von der stur wegen in dem selben zil, das su des von vns gantzlich ledig sint vnd sin sont. Vnd ze ainem waren vrkund vnd stater sicherhait der vorgeschriben ding haben wir abt Herman vnd der conuent gemainlich des vorgenemten gotzhus vnser vnd vnsers conuentes insigel gehenket an disen brief. Der geben ist in der stat ze sant Gallen, do man zalt von gottes geburt druzehenhundert jar, vierzig jar vnd dar nach in dem sibenden jar, an der nahsten mitken vor sant Johans tag des Toffers ze sungihten."}
{"text": "Allen den, die disen brief ansehent oder horent lesen, kunden wir graf Tonad, graf Dietheln von Toggenburg gebruder grafen ze Bratengowe ze Thafaus vogte ze Rapreswil wir der rat vnd die burger gemeinlich der selben statt vnd veriehen offenlich mit disem brief, das wir gemeinlich vnd einhelleklich ze rat worden vnd vber ein komen sigint, das wir den erbern man Fiflin Juden, Jutten sin wirtinn ir erben vnd ir ingesinde ze burger genomen vnd empfangen vnd inen burgrecht bi vns geben habend, also das inen alle vnser friheit genade vnd recht bi vns behalten sie als vns selber an alle geuerde, vnd sol der selb Fifli jude sin wirtinn ir erben vnd ir ingesinde in vnserm schirme sin vnd si halten vnd inen gewaltes vnd vnrechtes vor sin alz vns selber vnd andren vnsern burgern ane widerrede, vnd sol aber Fifili der jude sin wirtinn ir erben den burgern aller jerlich ze sture geben sechs pfund pfenning Zuricher muntz genger vnd genemer. Es sol och Fifli jude sin wirtinn ir erben gut lichen, ob si gut ze lihenne hand, vnserm burger einem ein pfund vmb drij pfenninge ze der wuchen vnd den gesten ein pfund vmb vier pfennige vnd den burgern, was vnder funf schillingen ist, vmb ein pfenninge, funf schilling vmb ein pfennige vnd was ob funf schillingen ist, vmb zwen pfenninge vntz an zehen schilling vnd von zehen schillingen zwen pfennige, vnd was ob zehen schillingen ist, drij pfenninge vntz an ein pfund, vnd von eim pfund drij pfennige, als vor berett ist. Si mugent och wol lihen vff ellu pfand, ob si pfenning hand, an allein gebrochen kelche, an nassi blutigu tucher vnd an lader, das in der gerwi litt. Vnd were och, das inen verstolnu pfender versetzt wurdint, du sol man von inen wider losen vmb hobtgut vnd vmb wucher an alle widerrede. Vnd sol si nieman vt twingen hier vmb ze sagenne, wer inen du pfender versetzt habe. Vnd were och, daz Fifli der jude sin wirtinn ir erben ald ir ingesinde dehein pfand verlurint, mugent sie denn swerren, daz si das ir da mit verlorne hand, so sind si vmb das selb pfand denne ledig vnd sol si dar vmb nieman straffen. Vnd were och, daz deheine jude her kame, der ir schuler ir knecht oder jungfrowe were vnd ir ingesinde hiessi vnd ir kost assi, der selb sol och denne alle friheit gnad vnd recht haben in aller der wise, als si Fifli jud sin wirtin vnd ir erben hand, an alle geuerde. Och mag Fifli jude sin wirtinn ir erben vnd ir ingesinde einest in dem jar ein manod an ir hochtzit varen, alz ir sitt vnd gewonheit ist, vnd sol inen dez nieman vor sin. Och ist berett, weles pfand Fifli jude sin wirtinn ir erben ald ir ingesinde nicht lenger mer behalten wend, es sie nach dem lihenne veriaret oder nit, vnd ist daz selb pfand einez vnsers burgers, dem sond si es einez manodez vorhin kunt tunt bi vnser stat geswornen weibel, vnd lost er denne sin pfand nicht in dem selben zil, dem es also verkunt wirt, so mugent si denne du selben pfand, ir sie eins oder zwei oder mer, wol vmb hobtgut vmb gesuch an griffe, wie es inen fugklich ist, vnd hand dar vmb dannenhin nieman nicht ze antwurtenne. Es mag och Fifli der jude sin wirtin vnd ir erben vf ir pfand wol behaben, was inen du selben pfand stant, hobtgut ald gesuch. Wir sond och nicht gestatten, das si ieman vmb kein pfen anspreche, vnd dar zu so sont wir och besorgen vnd schaffen, das man inen bi vns fleisch schlache nach irem recht in zitlichem bescheidenn koffe, an allen vare. Och sol man wussen vmb alle die sachen, so si ze schaffenne hand, daz si dar vmb nieman nicht erzugen sol noch mag denne mit einem vnuersprochenne ingesessen burger, der cristan ist, vnd mit einem ingesessen erbern Juden oder mit zwein ingesessen Juden, an alle geuerde. Vnde wenne och der egenant Fifli jude sin wirtinn oder ir erben vnd ir ingesinde von vns varen wend, das mugent si wol tun mit ir lib vnd gut, wenne inen daz fugt vnd wol kunt, vnd sond in vnserm geleit varen zwo mile wegs von vnser stat, war si wellent, vnd sond och wir sicher geleiten vnde bringen mit ir lib vnd gut, da hin si denne wellent vnd si vns ermanent, an alles svmen vnd ane alle widerre vnd ane geuerde. Vnd dez ze einem waren stetten vrkunde so haben wir graf Tonad vnd graf Dietheln von Toggenburg gebruder ietwedre sin insigel offenliche gehenkt an disen brief. Vnd ze einer meren sicherheit so haben wir die vorgenanten der rate vnd die burger gemeinlich ze Rapreswil der selben vnser stat insigel fur vns vnd vnser stat nachkomen offenlich gehenkt an disen brief. Der geben ist an dem nechsten zistag vor sant Valentis tag in dem jar, do man zalt von gottez geburt druzehenhundert vnd sibentzig jar vnd dar nach in dem nvnden jar."}
{"text": "Ich Rudolf von Stadekke vnd ich Ofmei sein havsvrowe vnd ich Haertneit von Stadekke vnd ich Gvet sein havsvrowe wir veriehen vnd tvn chvnt allen den, die disen prief lesent oder horent lesen, die nv lebent vnd hernach chvnftich sint, Daz wir gehapt haben vnsers aigens ein halbes lehen, daz ze Weirberch gelegen ist in dem Langental, vnd daz hat von vns gehabt Jakob von Ekchendorf zv rehtem lehen. Wir haben avh gehapt an derselben stat ze Weirberch ein halbes lehen, daz Siman von Weirberch von vns ze lehen gehapt hat. So hab wir denne gehapt ze Holabrvnne ein viertail eins lehens, daz Stephan von Holabrvnne von vns ze lehen hat gehapt. Daz sint also fivnf viertail vnsers rehten aigens, die wir an den vorgenanten steten gehapt haben. Dieselben aigenschaft der vorgenant fivnf viertail hab wir mit gesamter hant vnd mit willen vnd gvnst aller vnser erben zv der zeit, do wir iz wol getvn mohten, geben mit allem dem nvtz vnd reht, als wir sev in aigens gewer herpraht haben, hintz dem Gotshavse vnser vrowen sand Marein der Schotten ze Wienne, vnd haben si avfgeben dem erbaern herren apt Nichlasen, der zv den zeiten desselben Gotshavse apt was, im vnd allen seinen nachchomen also, daz si ewichlichen demselben Gotshavse beleiben sol. Wir geloben avh dem vorgenanten herren apt Nichlasen vnd seinem Gotshavse vnverschaidenlichen darvber rehten scherm darnah vnd aigens reht ist in dem lande ze Osterreich, vnd geben im darvber vnd seinem Gotshavse disen prief zu einem ewigen gezevge vnd zu einer bestaetigvnge diser sache versigilten mit vnsern insigiln, vnd sint avh des gezevg her Stephan von Svnnenberch zu den zeiten Pharre ze Holabrvnne, her Hadmar der Svnnenberger von Raschenla, her Chraft von Svnnenberch, her Andre von Svnnenberch, Her Hadmar hern Hadmars svn von Raschenla, her Vlrich der Poerl, her Pilgreim der Straiffinch, her Andre von Prvnne vnd ander frvme levte genvch, den disev sache wol chvnt ist. Diser prief ist geben ze Wienne, do von Christes gepvrt waren ergangen Drevtzehen Hvndert iar in dem achzehenten iar darnah, des Erihtages nah vnser vrowen tage in der vasten."}
{"text": "Ich Espein von Hag tvn chunt allen den, di disen brief ansehent vnd horent lesen, di nv sint vnd noh chvnftich werden, daz ich mit gutem willen meiner Hovsvrowen vron Haylweigen vnd meiner chind Chvnegunden, Jacobs, Hainrichs vnd wernhers vnd nah an der meiner vrevnt rat erbern alt Chvnraten vnd seinem Chloster ze wilhering gesatzet han vuer Ochtzig pfunt pfenning winner mvnzz ze geben auf sant Jacobs tag in dem snit, mein Hub ze Hoenperg, auf der alhart sitzet, vnd mein Hvb ze Prantsteten enhalbe der gegen Nevzzedling vber, di mein reht chaufaigen sint, mit alle dev, vnd da zv gehoret, ez si an acher, an wismat vnd an Holtz oder swi Ez benant ist, besuht vnd vnbesuht vnd mit allem dem nvtz, den si von den selbeu zwain huben gehaben mugen, vnd sol auh der selb nvtz di weil, vnd ich niht loes, datz dem selben Chloster mein selgeret sein, wer awer daz, daz ich zwa hvb niht loesen wolt oder moht, swer oder swelch danne vnder meinen gerben oder andern meinen vrevnden, di nah mir mein gut zent, di selben zwa Hub Haben wellent, di svllen dem vorgenanten Chloster ze wilhering geben Ochtzig pfvnt pfenning wienner mvnz ze dem tag, als vor geschriben ist, vnd vnderwinden sich also der vorgenanten zwaier Hub. Daz dem vorgesehriben diser satz vnuerchert vnd an chrieg beleib, so gib ich im dar vber ze vrchvnde mit meinem jnsigel vnd mit Hern Rugers jnsigel vom Hvtt, vnd sint des geczevg Her Hainrich von volchenstorf, Her Heinrich von Lonstorf, Her perchtolt vnd Perchtold sein svn, Her Peter von Harthaim, Her Reicher von Her Meinhart von Chlingelbrunne, Her Hainrich von Her Hainrich von alharting vnd levt gnuch. Diser brief von Christes geburd waren Tausent jar, Drevhundert jar, in dem , an dem nehstem suntag nah dem ."}
{"text": "Ich Albreht von Lindenberg schulthais ze Wil tun kunt vnd vergich offenlich mit disem brief allen, die in an sehent lesent oder horent lesen, das ich offenlich ze gericht sass ze Wil in der stat an der mitwochen ze ingandem mertzen an ainem tail Vlrich von Lonberg ze disen ziten burgheirr ze Yberg vnd Anna sin elichi husfrow mit Stephan von Sturzenegg burger ze Wil irem erkornen vogt, mit dem si do vor gerichte mit reht vnd mit vrtail beuogtot ward in dirr sach vnd die vogty ich im verleh nach der stat ze Wil reht sitten vnd gewonhait, vnd an dem andern tail Johans der Koch von Affeltrangen, vnd offenten vnd veriahen da die selben Vlrich von Lonberg vnd Anna sin elichi husfrow mit Markus dem Kamrer irem fursprechen vnd sprachen, als su vormals dem vorgenanten Johans Koch vnd Margreten siner elichen husfrowen ze koffenn geben hettint zwen tail des gutes gelegen in dem Buch entzwischen Tobel vnd Marwille, als die brief wisent, die der selb Johans Koch vnd Margreta sin elichi husfrow daruber hant, also hettint su och baidu gemainlich vnd vnuerschaidenlich den vbrigen drittentail des selben gutz im Buch genant des Risers gutli, daz ir der egenanten Annen redlich pfant gewesen wari, mit allen rehten nutzzen vnd gewonhaitten vnd mit allem dem, so nach reht vnd von gewonhait zu dem selben dritten tail des vorgeschriben gutz vnd darin gehoret, fur sich vnd alle ir erben redlich reht vnd och aigenlich verkoft vnd hettint ze koffenn gebenn dem selben Johans Koch vnd Margreten siner elichen husfrowen vnd iren erben, ob su ensint, fur ain lidiges vnuerkumbertes aigen gut vmb drissig pfunt pfenning alles guter vnd genamer Costentzer muns, der selben pfenning su gar vnd gantzlich von im sint gewert an den stetten, da su iren nutz vnd fromen mit geschaffot hant nach ir vergiht, vnd darumb welti der vorgenant Vlrich von Lonberg den vorgeschriben drittail des vorgeschriben gutz mit allen rehten nutzzen vnd gewonhaitten vnd mit aller zugehord dem egenanten Johans Koch vnd Margreten siner elichen husfrowen vertegen vf geben vnd zu iren handen bringen, als reht war, vnd die egenant Anna sin elichi husfrow sich verzihen luterlich vnd och gar vnd gantzlich fur sich vnd alle ir erben des selben gutlis vnd pfantschatzzes vnd aller der brief recht vordrung vnd ansprach, so si von kainer lay sach wegen daran darzu vnd dauon ie gehan vnd gewunnen hetti vntz vff disen huttigen tag, als dirre brief geben ist, och in der vorgenanten Johans des Kochs vnd Margreten siner elichen husfrowen vnd in ir erben hand, och als reht war, vnd batten mich vorgenanten richter ze erfarn an ainer vrtail, wie su das tun soltint, das es kraft hetti vnd haben moht ietz vnd hernach, do fragt ich vorgenanter richter vrtail vmb. Do ward mit gemainer vrtail ertailt, das der egenant Stephan von Sturzenegg die egenanten Annen ze drin malen furen solti vsser des gerichtes ring vnd si ze ieglichem fragen, ob si das verzihen vnbetwungenlich tat vnd wilklich vnd gern tun wolti, vnd saiti der bi sinem ayd ze dem dritten male, das si im gesait hetti, das si es vnbetwungenlich tat vnd wilklich vnd gern tun wolti, das dann der vorgenant Vlrich von Lonberg das vertegon vnd vfgeben tun solti mit siner hand vnd och du egenant Anna das verzihen tun solti mit iro vnd och mit des vorgenanten ir vogtes handen an des gerichtes stab hin in der egenanten Johans Koch vnd Margreten siner elichen husfrowen vnd in ir erben hand, vnd das es also wol kraft hett vnd habi ietz vnd hernach, das tett der vorgenant Stephan von Sturzenegg vnd furte die egenanten Annen Vlrichs von Lonberg elichen husfrowen ze drin malen vsser des gerichtes ring vnd fragte si ze ieglichem male, als im vormals mit gemainer vrtail ertailt ward, ob si das verzihen vnbetwungenlich tat vnd wilklich vnd gern tun wolti, der saite bi sinem aide ze dem dritten male, das si im gesait hett, das si es vnbetwungenlich tat vnd wilklich vnd gern tun wolti, vnd nach dem stunden die egenanten Vlrich von Lonberg vnd Anna sin elichi husfro dar fur offen gerichte vnd vertegot vnd gab do ze stett der selb Vlrich von Lombg mit siner hand den vorgeschriben drittail des vorgeschriben gutes mit allem reht vnd mit aller zugehord letklich vnd och frilich vf,vnd enzeh sich och du egenant Anna von Lonberg do ze stett gantzlich gar vnd och luterlich fur sich vnd alle erben mit iro vnd mit des vorgenanten ir vogtes handen redlich vnd reht mit gelerten worten, als reht was vnd mit gemainer vrtail ertailt ward, an des gerihtz stab hin in des vorgenanten Johans Koch vnd Margreten siner elichen husfrowen vnd in ir erben hand des vorgeschriben drittail des egenanten gutz, vnd entzihent sich och die egenanten Vlrich von Lonberg vnd Anna sin elichi husfrow baidu vnd ietwedres besunder mit disem brief fur sich vnd alle ir erben gen dem vorgenanten Johans Koch vnd gen Margreten siner husfrowen vnd gen allen iren erben aller aigenschaft aller manschaft aller lehenschaft aller kuntschaft aller besatzzung alles pfantschatzzes aller gewer lut vnd brief aller reht vordrung vnd ansprach, so su an dem zu dem vnd von des vorgeschribenn gutlis wegen ie hatten ald noch hienach iemer gehan vnd gewinnen in dehain wis mohtint, vnd das su noch ainkain ir erben noch nieman andrer von ir wegen noch an ir stat die egenanten Johans Koch noch Margreten sin elichen husfrowen noch ainkain ir erben von des vorgeschribenn gutlis wegen niemer sullent noch wellent ansprechen vftriben bekumberron bekrenken noch in ainkain wis noch weg beswarren weder vff gaistlichem noch vff weltlichem gericht noch an reht noch mit enkainer lay ander sach. Es hat och der vorgenant Vlrich von Lonberg gelobt fur sich vnd fur sin erben, des vorgeschriben drittailes des egenanten gutes vnd och des kofs wer ze sinne fur aigen nach reht, wenn wa vnd wie dik sin die egenanten Johans Koch, Margreta sin elichi husfrow vnd ir erben bedurfent vnd notdurftig sint an gaistlichem vnd an weltlichem gericht, an alle geuerd, vnd als dis also beschaidenlich volfurt was, do batt im der vorgenant Johans Koch des gerichtes brief hieuber geben, die wurden im nach miner frage mit gemainer vrtail ertailt. Vnd ze ainer warhait aller diser vorgeschribner ding vnd gedingde henk ich Albreht von Lindenberg schulthais min insigel von des gerichtes wegen an disen brief, darnach veriehin wir Vlrich von Lonberg vnd Stephan von Sturzenegg vogt in dirre sach och ain gantz warhait aller der ding vnd gedingde, so hieuor an disem brief geschriben stat, vnd ze ainer gantzen warhait der selben ding henk ich Vlrich von Lonberg da vorgenant vnd ich Stephan von Sturzenegg in vogtes wise mir vnd minen erben vnschadlich vnsri insigel och an disen brief. Der geben ist ze Wil in der stat an der vorgeschribenn mitwochen in dem jar, do man zalt von gottes geburt druzehenhundert jar, darnach in dem ainen vnd sibenzigosten jar."}
{"text": "Wir der erber rat vnd div gemain der erbern stat da ze Ens tun chunt mit disem brief, daz wir durich merung des gotsdiensts vnd durich andacht di wir pilleich haben zu der grozzen hailichait Gots leichnams, in des eren der alter gelegen pey der tuer in vnserr heiligen pharchirichen ze Ens gestift ist, vnd auch durich vleizzig pet vnsers verweser maister Heinreichs chorherren ze Passaw vnsers techents ze Ens dez hochgeboren fursten vnsers genedigen herren herczog Albrechts ze Osterreich ze Steyr vnd Kernden kanczler dezselben alters stifter, di andacht trew vnd lib getan haben vnd tun mit disem brief, daz der chapplan der den selben alter ieczund innhat oder wem er hinfur verlichen wirt oder wer in verwest, allev burgerrecht mit vns vnd als vnser igleicher ewichleichen haben sol vnd hat in vnser stat ze Ens vnd auf wazzer vnd auf land vnd an allen staten, vnd vnser burger ist vnd sein sol, vnd sein wein traid vnd ander sein hab die er hat oder gewinnet zu dem selben alter, vertun verschenkchen verfuren oder verchauffen mag in vnserm recht als ain ander burger von Ens, vnd sol in noch sein hab niemant irren noch engen, vnd sullen auch wir denselben chapplan wer der ist vnd hinfur wirt vnd sein hab versprechen vnd verantwurtten, wo im dez not geschicht in vnser stat oder daranzz, an mautsteten an dingsteten vor der herschaft oder wo iz ist als einen andern bvrger von Ens, vnd sol derselb chapplan oder wer an seiner stat den alter verwest, vnser stat ze Ens vnd vns ze helf raihn vnd geben all iar in den weinacht veirtagen ein phunt phening wienner muniz in vnser puchssen ze Ens vnd nicht mer, vnd sol er vnd sein hab, iz sei vrbar oder gult oder varund gut, da mit ledig sein von aller vordrang stevr hilf lehen erung wacht pezrung oder waz aischung von der herschaft wegn oder von vns selben ist oder durft waer. Ist aber daz er hab hiet von seinem erib oder von andern sachen dev nicht gehort zu dem alter vnd dez alters nicht ist noch dovon chomen waer, do sol er von leiden mit den burgern als zeitleich ist, doch sol im auch gutleich darinn beschehen daz er nicht weswaert werd fur einen andern. Er sol auch durich des purgerrechtes willen nicht verliesen seinev gaistleichen recht. Hab iemand hincz im zesprechen vm gelt oder vm tat oder vm welich sach ez ist, da sol er recht vm suchen vor seiner gaistleichen maisterschaft oder vor dem techant ze Ens, vnd sol auch derselb chapplan oder sein verweser daz da von leiden vnd tun, alz ander phaffen tunt. Daz di red vnd dyu wandlung also stet vnd ewichleich vnzebrochen beleib, darvbyr geben wir der erber rat vnd div gemain ze Ens dem vorgenanten chapplan vnd seinen nachchomen disen offen brief versigelten mit vnserm grossen inigel der stat ze Ens. Der brief ist geben ze Ens an sand Margreten tag nach Christs gepurd dreuzehen hundert iar darnach in dem sechs vnd fumfzigisten iar."}
{"text": "Wier Werhart vnd Fridreich vnd wier Vlrich vnd Hainrich vettern vnd geprveder Grafen von Schawnberch veriehen offenleich an vnserm prief vnd tven chvnt allen den dew in sehent oder horent lesen, daz wier nach vnsers ratz rat vnd mit vnserm verainten gvetleichm willen einer trewen frewntschaft vnd einer helf ze ein ander verpunden haben vnd gelobt mit vnsern trewen an rechter ait ztat zv den edlen herrn vnsern getrewn lieben swegern hern Vlrichen von Abelsperch vnd seinen svnen Hansen vnd Vlrichen trewleich ze helffen mit vns selben vnd mit allen vnsern helffern vnd dienern, mit leib vnd mit guet vnd mitaln vnsern vestten ze schimph oder ze ernst vnd zv welchen sachen sew vnser bedvrffen, ez sey zv taiding oder zv tegen oder zv minn vnd ze recht vnd zv versprechen, wo ainer dez andern schaden hort mit red oder mit werich, daz sol er verantwurten vnd versprechen alz sein selbs dinch an alz gever vncz an in selb wider aller menleich, an wider vnser rechtew herschaft der diener wier zv den zeiten wern, vnd schullen auch wir vns die selb herschaft chain helf nicht verpieten lazzen, wer auch daz die herschaft wider recht sew an greiffen wolt oder vns vnser herschaft, so schull wier geholffen sein aneinander alz vor gesprochen ist an alz gever mit leib vnd mit gvet. Wir nemen auch auz ob wier vns vor indert versprochen hieten oder sie mit priefen oder mit starchen geluben mit helff, daz wier paidenthalben da wider nicht tven weln vnd vngolten sein vnser gelub. Wer awer daz die selben sich indert stozzen woltten mit helff zv vnsern veintten, so schull wier vnsern wern recht alz ander lewt. Wier haben auch zu alle gever gesworn vnd gelobt, daz wier die vor geschriben gelub vnd pvnt alle an widersagen gesten schullen lazzen vnd trewleich halten schullen vncz auf vnser frown tag zv der liechtmess der schierist chvmt vnd darnach vber fumf gancze jar. Wer awer daz si vns vodertten oder wier sew, wann daz ist so schul wier inchomen mit vnsern helffern vnd dienern darnach, vnd si vns vodernt so wier aller pest mvgen, vnd schull wier dann zv in ziehen auf vnser selbs chost vnd schaden vncz wier chomen in ier herschaft oder zv iern slozzen, dann darnach schullen sew vns besorgen vnd haben alz sich selben vnd vnser diener alz die iern vnd daz selben gewart wier von in her wider. Wer auch daz indert aufleuf geschehen zwischen der vnsern vnd der iern oder zwischen vnser paider herscheft, so schull wiers zv paiden seiten in dhainn vnmvet nicht aufnemen vnd schullen nemen teg vnd schaffen der vnsern zv paiden seitten vier darzve vnd die schullen von ein ander nicht chomen ez werd dann bericht mit minn oder mit recht. Daz die vor geschriben red stet vnd vnzeprochen beleib dez geb wier ich vorgenanter Wernhart vnd Fridreich Vlreich vnd Hainreich vettern vnd geprveder grafen von Schawnberch den prief versigelten mit vnsern anhangvnden insigeln, der geben ist do man zalt von Christes geburd drewczehen hvndert jar darnach in dem acht vnd fumfczigisten jar an sand Johans tag nach weynachten."}
{"text": "Ich Philipp der Purkchstaler und all mein eribn vergechn offenleich mit dem brief lembtigen und chunftigen, daz ich geschaft han zu den zeitn, do ich ez wol getun macht, durch meiner seil hail willen und meiner vorvordern zu unser vrawn gotzhaus gen Chotweig ain halbs lechn gelegen ze Walprechtzdorf, dovon man all iar dint subn und zwamkch meczen chorn, acht meczn waicz, drey und zwamkch meczen gerstn und virdhalbn Schilling phenning an sand Michelstag und ze Goczesdorf subn und zwamkch emmer weins und newn phenning, di man all iar iarleich dint in dem lesen, und sechzechn phenning gelegn ze Nusdorf, di man alle iar dint an sand Cholmanstag von aym akcher, also weschaidnleich, ob daz ist, daz ich in dem iar sturb, so schol man mich westatten ze Chotweig und schol dan mein ocham herr Hans von Tocznpach und mein aidm Leupolt und Hainreich paid pruder di Pellndorfer oder ander mein frewnt di vorgenanten gueter scheczen, waz di iarleich tragn mogn, daz man unz davon ain iartag iarleich wegn schol mir und mein vater und all unsern vorvodern und schulln si daz geschaft und den iartag steten mit irm prief. Und zu ainer gedechtznuss dez geschaft gib ich dem vorgenanten gotzhaus den prif versigelt mit meim angedruchtn insigil. Dez geschaft sind zeug mein s wager Hainreich der Lyebnwerger und Wernhart der Frei von Prunn mit irn aufgedruchtn insigiln. Der prif ist gebn, do man zalt von Christi gepurd dreuczechn hundert iar darnach in dem ains und aczkistenb iar an unser frawntag, allz si geporn ward."}
{"text": "Ich Johannes, zu den zeyten pharrer zu Ekkchendorff in dem Langental, vergich offenbar an disem prif vnd tun chunt allen den, di in sehent oder hornt lesen, di nu sind oder hernach chunftig werdent, daz ich ainen Jartag alle iar ierleich schol begen an sand Katrein Tag oder des Suntags vor oder hinnach des Suntags an geuer, so ich schirist mag mitt zwain Messen, ob ich nicht mer mocht gehaben, zu ainer gedechnuzz der erbern Laut sel, Andree des Scharbarer vnd vraunt Elzbeten seiner hausfraun vnd Lepoltz pey dem Paungarten vnd ainer Perchten seiner hausfrawn vnd all irr chinder, wi di genant seln, vnd darczu aller irr vorvodern vnd gemainchleich alln gelaubigen sein zu hilff vnd zu Trost, wann diselben obgenant seligen Laut czu dem egenanten Gotzhaus datz Ekkchendorff gechaufft vnd gemacht habent der ganczen gemain vnd chirch menig daselb, inzenemen vnd ze vechsen ain phunnt geltz wienner munis, daz gelegen ist zu Magenstorff pey obern Holabrun zenachst, da zu den czeiten aufgesessen ist Jacob der Puchler, rechtz purchrechtz vnd also beschaidenleich, daz der czechmayster desselben Goczhaus des vorgenanten phunnt gelcz rechter inuechsner schol sein, funf schilling phenning miner zwayr phenning zu ainem ewigen liecht fur sand Niclas alter in demselben Goczhaus, vnd drey schilling vnd zwen phennigen schol er mir oder meinn nachchomen raihen mitteinander zu vronampt auf den alter fur oppher vnd fur oblay, wann ich den Jartag begen, vnd nicht ee, nach des chaufpriefs sag, den di gemain hat daselb vber daz obgenant gut. Vnd schol auch denselben meinen prif andert nimant inn haben, wan der Czechmayster daselb an der ganczen gemainn stat. Vnd daz in das stet vnd vnczebrochen beleih, darvber gib ich in den prief versigilten mitt meinem anhangunden Insigel vnd mitt des erbern herren hern Wolfhartz, zu den czeiten pharrer zu Weirberkch, anhangunden Insigel, der der sach czeug ist mitt andern erbern Lauten genug, den di sach chund vnd gewizzen ist. Der prief ist gegeben, do man czalt von Christes gepurd dreuczehen hundert Jar darnach in dem Siben vnd Sibenczikistem Jar, des nachsten Freytags nach dem Ostertag."}
{"text": "Wir Johanns von Gots gnaden Probst des Gotzhaus ze Hertzogenburkch vnd wir der gantz Conuent gemain daselbs Vergehen fur vns vnd fur all vnser nachchomen vnd tun chunt offenlich alle den die den brief sehent oder horent lesen die nu lebent vnd hernach chunftich sind, Daz wir mit gemainem veraintem Rat ze der zeit do wir es wol getun machten. vnd mit vnsers perchherren hant des erbern herren hern Hainreichs Techent vnd pharrer ze Tulln vnd ze den zeiten Amptman des pistums ze Pazzaw in Osterreich Recht vnd Redleich verchaufft habn vnsern weingarten gelegen ze Chunigsteten an der Holczstrazz. des ein halbs jeuch ist vnd haist der Jorger ze nast Michels weingarten des Seber. vnd davon man alle jar dient dem Pistum ze Pazzaw einen halben emmer weins perchmazz ze perchrecht vnd nicht mer. Denselben weingarten habn wir verchaufft vnd gebn mit alle den nuczen vnd rechten dem beschaiden mann Gerungen in Tulbinger gazzen ze Chunigsteten. frowen Angnesen seiner hausurowen vnd ir baider erben vmb zwaintzg wienner phennig ewigs gelts di si vnd all ir nachchomen di denselben irn weingarten nach in innhabnt. vns vnd vnserm Gotzhaws furbas ewichleich da von dienen vnd raihen sulln mit einander alle iar an sand Merteinstag vnd sulln auch mit dem ersten dinst anheben ze dienen von sand Merteins Tag der schirist chumt vber ein gancz iar. vnd wenn der dienst versezzen wirt so sind furbas dar auf alln die recht, als vm versezzen dienst recht ist nach des Lanndes recht in Osterreich. Si sulln vnd mugen auch den egenanten weingarten furbas ledichleich vnd freileich haben vnd alle irn frumen damit schaffen verchauffen versetzen vnd geben wem si welln an alln chrieg vnd irrsal. Wir sein auch vnuerschaidenleich fur vns vnd fur all vnser nachchomen des egenanten weingarten ir recht gewern vnd scherm fur all ansprach als perchrechts recht ist vnd des Lanndes recht in Osterreich. vnd was in mit recht dar an abget daz sulln si habn auf alle dem gut daz zu dem egenanten vnserm Gotzhaws gehort wo daz in dem Land ze Osterreich gelegen ist. vnd wen daz wer daz si den weingarten verchauffen wolden so sulln si vns vnd vnserm Gotzhaus den von erst vor aller menichleich anpieten vnd sulln den dann chauffen nach vir mann Rat hab wir noch mug wir sein dann nicht chauffen so sulln si den vorgenanten weingarten nur geleichen pawleuten als sew selb sind gebn vnd verchauffen. Vnd daz der Chauf furbas also stet vnd vnczebrochen weleib daruber so gebn wir in den brief ze einem offen vrchund der sach versigelt wir vorgenanter Johans Probst des Gotzhaus ze Hertzogenburch mit vnserm Insigel. vnd mit vnsers des Conuents Insigel daselbs vnd mit des egenanten erbern herren Insigel hern Hainreichs Techent vnd pharrer ze Tulln vnd zu den zeiten Amptman des Pistums ze Pazzaw in Osterreich. Der prief ist gebn nach Christi gepurd Drewtzehenhundert jar darnach in dem Siben vnd Sibenczgistem jar des nasten Sunntags vor sand Gilgen Tage."}
{"text": "Wir graf Donat von Toggenburg graue ze Pretengow vnd ze Tauas vergehent vnd tund kund mit disem brief, als wir vber ain komen sind mit allen kofluten von Mailan vnd von Chum vnd sus mit andern kofluten in des herren von Mailan land vnd gebiet, als wir die in vnsern schirm frid vnd gelait genomen haben nach vrkund lut vnd sag des briefez, den si dar vmb von vns vnd von andern herren hand, vnd dar vmb dz die selben kofflut von Mailan vnd von Chum vnd die iren dester furderlicher vnd dester friglicher durch vnser land vnd gebiet gewandlen vnd gewerben mugint vnd daz si dester bas wissent, wa mit si von vnsern zoln vnd furlon komen mugent, darvmb habent wir den selben kofluten von Mailan vnd von Chum vnd allen dien, die in des herren land von Mailan vnd gebiet sesshaft vnd wonhaft sind, verhaissen bi guten trewen, daz wir nit mer ze zol von in nemen sond ze Maigenveld denne von aim Engelschen wollsak acht phening Costenczer muns vnd von aim vardell och acht phening vnd suss von allen andern kofmanschaft, weler laige dz ist, dz sond si vns recht vnd redlich verzollen in der mass, als och die Tuschen koflut verzollen, an geverd. Es sond och di selben koflut nit mer geben ze furlon von aim Engelschen wolsak von Maigenveld vncz gen Zizirs denne acht phening Costenczer muns vnd ain phening ze tail Ion ain phening ze sustlon, vnd sond och nit mer gen von aim Engelschen wollsak vnd ze furlon von Zizirs vncz gen Chur denne acht phening vnd ain phening ze sustlon, aber sond si nit mer geben von aim Lamparschen vardell ze furlon von Zizirs vncz gen Maigenveld denne acht phening vnd ain phening ze sustlon, aber sond si nit mer geben von aim Lampartschen vardell ze furlon von Maigenveld vncz gen Palzirs denne acht phening vnd ain phening von tail Ion ain phening ze sustlon, och was gefurt wirt von allem andern kofmanschaft dz sond si bezaln, als vnezit her sitt vnd gewonlich ist gewesen, vnd was kofmanschaft gefurt wirt anderswa durch vnser land vnd gebiet, dz sond si vns recht vnd redlich bezaln, als si bis vnezit her getan hand, vnd also so sond wir si vnd iro knecht gemainlichen vnd sunderlich erberklich bi allen egedachten rechten lassen beliben vnd si da bi schirmen vnd halten vngevarlich nach vnser vermugent mit guten trewen ane gevard. Des ze vrkund vnd stater sicherhait haben wir obgescribner graf Donat von Toggenburg vnser aigen insygel offenlich gehenkt an disen brief. Der geben ist ze Maigenveld in der jarzal Cristi druzehenhundert vnd achzig jar, darnach in dem achtoden jar, an dem sunnentag vor sant Margareten tag."}
{"text": "Wir swester Bendicta abbtassin von Lantzhwet vnd aller conuentt tun cunt allen den, die disen brief sehent oder lesent, das vnser lieber vrivnt her Ludweig der Grans durich got vnd durich seiner sei willen vnd seiner hausfrawen vnd seiner voruodern sei vns ein phunt geltes Regenspurger pfennig vmb funfzehen phunt der selben munsse ze Cholbach ein gut gechauft hat. Die selben trew vnd die liebe, die er vns getan hat, haben wir angesachen vnd haben iem vnd seiner hausfrawn durich got bruderschaft bey in lembtigen gegeben vnd machen sy tailhaftig aller der gut an petten, an vasten vnd an allen den gueten dingen, die got von siner gut an vns geruchet ze wurichen. Wir veriechen auch an disem brief, das wir alle jar nach seinem tode sein jarczeit vnd seiner hausfrawnn Chunigunden vnd seines vatter eines Rudolfes vnd seiner mueter einer Getrud an sand Jorgen tag began wellen, also das an dem selben tag das vorgenant phunt vnserm conuent vmb wein vnd vmb vischs vnd vmb prowt gegeben werde. Vnd das das ewichleich geseche vnd staete beleih vnd an welichem jar saumung dar an geschache, des nicht sein sol, das man die jarczeit nicht begienge vnd dem conuent das phunt als sein vorgedacht ist, nicht gegeben wurde, so sol der werde abbte vnd der ersam conuent ze Raitenhaslach ein phunt, geltz das selbe jar auf vnserm gut ze Buch, das bey Otting ligt, haben vnd sol dew ee gesprochen jarczeit von in wegangen werden. Vnd der sache sind gezeuge: her Chunrad der abbte ze Raittenhaslach vnd her Fridreich der prior daselben vnd her Fridreich der chelner vnd her Wernhart der guster vnd swester Berchta dew priorinn vnd swester Ita dew chlenerin vnd swester Cecilia dew gusterin vnd swester Agnes dew subpriorinn vnd vnser bruder: bruder Wernhart von Pawngarten, bruder Sibot, bruder Altman, her Seyfrid vnser chappellan. Dar uber wellen auch wir, das der nachste nutz von dem gut, den man an dem nachsten heribst in nympt, von vns vnd von vnser schafferin dem conuent vnd dem vorgenanten sand Gorgen tag geben sol, als es vorgeschriben ist, vnd solen sein vnd seiner hausfrawnn als wol lembtiges gedenkchen ewichleich als todes. Vnd dar uber geben wir im vnsern brief versigelt mit vnserm insigel. Vnd der brief ist gegeben nach vnsers geburt tausent jar zwain hundert jar an dem fumftzigistem jar, an sand Valtans tag."}
{"text": "Ich Hanns Kuczkoph tun kunt offenleich mit dem brief fur mich selb mein hawsfrawn vnd all mein erben vmb all die zuspruch vnd vordrung, wie die genant sind nichts auzgenomen, die ich vntz auf den heutigen tag gehabt hab vnd han hincz dem edlen herren hern Eberharten von Kapeln von der vesten wegen zu dem Stain im Machland gelegen vnd aller irr zugehorung, der ich darumb gangen pin vnd genn auch wissentleich mit dem brief hinder den hochwirdigen meinen gnedigen lieben herren hern Berchtolden bischouen ze Freysingen vnd hinder die edeln mein lieben herren hern Rudolfen von Wallsse landmarschalich in Osterreich herren Hainreichen von Czelking vnd hern Fridreichen von Kranichperg, also daz wir zu bayderseit fur die obgenanten vir herren auf das hoftayding schiriest kunftig, es gee fur sich oder nicht, selber komen sullen oder vnser potschaft mit vollen gewalt darczu senden vnd vor in vnser brief vnd vrkund fur bringen vnd mugen si vns nach vnser bayder verhorung vnd mit vns bayder willen vnd wissen mit der minn darumb verainen vnd berichten, das wil ich genczleich stett halten vnd volfuren an uerczichen vngeuerleich. Mochten si vns aber mit der minn nicht verainen, so sullen die vorgenanten vir herren ander drew zu in nemen vnd wirz dann die siben miteinander oder der merer tail vnder in zwischen vnser zu dem rechten sprechent, da sol es aber genczleich bey beleiben. Wer auch, daz den obgenanten mein herren von Freysingen oder herren Rudolfen von Walsse solich sache ierrten, daz si auf die obgenante zeit dabey nicht gesein mochten, wan sie dann hinnach allernachst zesamen chomen, so sullen si mit den obgenanten Hainreichen von Czelking vnd Fridreichen dem Kranichperger auzsprechen an vercziehen. Wern aber die nicht da, so sol man ander zwen zu in geben, damit dennoch auzgesprochen werde, als vor begriffen ist. Vnd waz da von in auzgesprochen wirdt, das will ich stett halden vnd genczleich volfuren. Tet ich des nicht, so wil ich veruallen sein aller der peen vnd velle, die si mir darumb aufseczent. Vnd des ze vrkund gib ich disen brief versigelten mit meinem anhangunden insigel vnd mit des erbern ritters meines besundern frewnds herren Michels des Vtendorffer insigel, der das durch meiner fleizzigen pet willen an diesen brief gelegt hat, im vnd seinen erben anschaden. Der brief ist geben an Mantag vor Anthonia, nach Khristi gepurd dreuczehenhundert jar vnd in dem siben vnd newnczigistem jare."}
{"text": "Wir Rudolf von Gots gnaden hertzog ze Osterreich ze Steyr vnd ze Kernden tun kund, vmb die sechs phunt phenning wienner munzze, di vnser liber herr vnd vatter selig hertzog Albrecht den erbern vnd geistlichen leuten vnsern lieben caplan dem probst vnd dem conuentt ze Walthusen an die mautt ze Lintz geschaft hat, daz si dieselben phenning an der mautt daselbs ze Lintz an saltz ierlich verfuren solten an mautt vnd an irrung, alz des vorgenant vnsers vatter brif sait den si darumb habent, daz wir wellen ernstlich, daz in vnser mautter ze Lintz wer der ierlich da ist die vorgenanten sechs phunt phenning alle iar berait gebe vnd antwurtt der wort, daz si den gotsdinst vnd die ewigen messe die der vorgenant vnser vatter datz dem spital zehant niderhalben des Strudems Got ze lob vnd in eren sand Niclas im vnd vns vnd vnsrer voruordern selen ze hilff ynd ze trost gestift hat, desterpaz vol enden vnd volfuren mugen, wand wir dem vorgenant mautter ze Lintz wer der ierlich da ist, die egenant sechs phunt phenning ze iglichem iar an der mautt ze Lintz abslachen vnd abzichen, mit vrkund ditz brifs. Geben ze Wienn an phintztag vor dem suntag alz man singet Letare in der vasten nach Christs gepurde dreutzehen hundert iar darnach in dem newn vnd fumftzigistem iar.Dominus Cancellarius."}
{"text": "Wir Herman von gottes vnd des stuls gnaden ze Rome bestater abt des gotzhus ze sante Gallen tun kunt vnd veriehen offenlich an disem brieue allen, die in ansehent, lesent oder horent lesen, das wir vnser klosterherren in vnserm conuent alle gemainlichen ernstlichen gefraget haben vnd alle vnser amptlute vnd vnser burger ze sante Gallen die erbersten vnd die eltsten vnd ander erber alt lute, die vnser gotzhus angehorent, vnd das vns die alle ernstlich vnd bi guten truwen gesait hant, das vnsers gotzhus lute kain nahganten vogt noch nahsuchenten vogt nie gewnnen noch gehebt haben noch haben sulen. Vnd ze ainem waren vrkunde vnd ze ainer statun sicherhait der vorgeschriben dinge henken wir vnser insigel an disen brief. Der geben ward ze sante Gallen in der stat, do man zalt von gottes geburt druzehenhundert jar, viertzeg jar, darnah in dem funften jare, an dem nahsten samstag vor sant Johans tag des Toffers."}
{"text": "Wir Cun von gotes genaden vnd dez stules ze Rom bestater abt dez gotzhus ze sant Gallen sant Benedicten ordens in Costentzer bystum gelegen, daz an alles mittel zugehort dem stul ze Rom, tugint kunt vnd veriehent offenlich mit disem brieue allen den, die in sehent lesent oder horent lesen, daz fur vns kament ze Rummashorn an dem tag, als dirre brief geben ist, diz nachgenempten fromen vesten lute her Vlrich von Amptz ritter an ainem tail vnd Eglolf von Rosenberg Eglolfs saligen von Rosenberg elicher sun an dem andern tail, vnd offnot och do der selb ietzgenempt Eglolf von Rosenberg offenlich vor vns vnd sprach, daz er fur sich vnd fur sin erben der fromen wolbeschaiden frowen Vrsulen siner elichen husfrowen dez obgenanten hern Vlrichs von Amptz elicher tochter recht vnd redlich vfsenden vnd versetzen wolt disu nachgeschribenn guter. Item dez ersten von dem Aidberg die vogtye, die da jarlich ze zwaien ziln giltet sechsthalb phunt phenning Costentzer munse, halb ze herbst vnd halb ze maigen. Item daz gut von dem Ermatis, daz man nemmet Erdhus vnd jarlichs zinses ain phunt vnd fier schilling phenning Costentzer munse giltet. Item ain phunt phenning Costentzer munse jarlichs zinses vss Vlis Zubers wise gelegen ze Bernang an der nuwen brugge. Item ain phunt phenning Costentzer munse jarlichs zinses von dem hoflin ze Husen, daz wilent dez von Roschach gewesen ist. Item ain phunt vnd fier schilling phenning Costentzer munse jarlichs zinses von der wise, die man nemmet daz Gemund, gelegen an dem Tungelbach. Item drithalb phunt vnd zwen schilling phenning Costentzer munse jarlichs zinses von der wise, die man nemmet die Teganin vnd ainhalb stosset an Diggenow, vnd ain phunt vnd fier schilling phenning jarlichs zinses vss der wise, die man nemmet die Kloterin, gelegen vff Bernanger wisa vnd ainhalb stosset an den Gibel. Item den wingarten ze Husen, der da gekofft wart von hern Eglolfen von Roschach, der da stosset ainhalb an den Schilt vnd anderthalb an Johansen wingarten von Amptz, vnd ze ainem rechten redlichen werenden vnd niessenden phand an allen abgang der jarlichen nutze vnd diz nachgeschribnen hopgutes, in setzen wolt fur acht hundert guldin guter an golde vnd mit voller gewichte fur ir widerlegunge an ir hainsture, die er ir gelobt hette ze geben vnd vszerichten, du selben vorgeschribnenn guter mit allen rechten vnd mit allen irn zugehorden er ir vfsenden vnd in setzen wolt mit samlicher beschaidenhait dinge vnd gedinge vnd in den rechten, wenne daz beschach, daz er von todes wegen ab gegangen war vor der obgenanten fro Vrsulen siner elicher husfrowen vnd der selb vorgeschriben phantschatz dennoht vnerlost war worden, so solt die selb vorgenempt fro Vrsul sin elichi husfrow du vorgeschribnenn guter vnd phantschatz allu mit allen rechten nutzen vnd gewonhaiten vnd mit aller zugehorde ze end ir wile haben niessen besetzen vnd entsetzen an alles abschlahen der nutze vnd dez vorgeschribnenn hopgutes als lang vnd alle die wile vnd si der vorgeschriben acht hundert guter vnd genger volswarer guldin nut gantzlich gewert noch vsgericht ist worden. Vnd wenne si denn dar nach enist vnd von todes wegen abgegangen war vnd du vorgschribenn guter vnd phantschatz dennoht vnerlost von ir warint, so soltint du selben vorgeschribenn guter vnd phantschatz an dez obgenanten Eglolfs erben von Rosenberg dannenhin gantzlich vnd gar angefallen vnd ledeklich in iro handen sin mit allen rechten, als vor beschaiden ist. Ware och, daz iemant siner erben die vorgeschribenn guter vnd phantschatz vmb die vorgeschribenn acht hundert guldin an sich losen woltint, die selb losung solt vnd mocht beschehen vor sant Johans tag dez Toffers ze sunnwendi mit den nutzen, die denne dez selben jares von den vorgeschribenn gutern koment vnd gefallent, ald aber nach dez selben sant Johans tag an nutz. Ware aber, daz die selb vorgenempt fro Vrsul von todes wegen ab gienge vor im, so solt er die vorgeschribenn guter vnd phantschatz och ze ende siner wile haben vnd niessen, ob su dennoht vnerlost warint, vnd nach sinem tode och wider an der selben vorgenempten fro Vrsulen erben gefallen sin ledeklich vnd gar ze gelicher wise vnd in allen den rechten, als vor von im vnd von sinen erben nach sinem abgange geschriben stat vnd mit worten vnderschaiden ist. Vnd pat vns mit ernstlicher bette, daz wir du selben vorgeschriben guter vnd phantschatz mit aller zugehorde in phandes wise an vnser hand von siner hand vfnamint vnd ir den selben phantschatz santint vnd lihint ze ainem rechten redlichen vnabniessenden phand in allen den rechten dinge vnd gedinge, als er vor vns geoffnot hetti. Dez erhorten wir sin ernstlichen bette vnd nament von siner hand vf an vnser hand du vorgeschribenn guter vnd phantschatz mit aller zugehorde vnd santont vnd lihent in von vnser hand der obgenanten fro Vrsulen siner elichen husfrowen hern Vlrichs von Amptz ritters elicher tochter vnd lihent ir mit vrkunde diz brieues du vorgeschribenn guter vnd phantschatz, als su da vor geschriben stand vnd mit worten benempt sint, mit hus mit hof mit akkern mit wisen mit holtz mit veld mit wunn mit waiden mit stegen mit wegen mit wasen mit zwy mit wasser mit wasserflussen mit gengen mit strassen vnd mit allen den rechten nutzen vnd gewonhaiten, so von recht ald von gewonhait darzu ald dar in gehorent vnd vntz her gehort hant, ze ainem rechten redlichen vnabniessenden werendem phande in allen den rechten dinge vnd gedinge, als da vor geschriben stat vnd mit worten vnderschaiden ist, vns vnsern nachkomen vnd dem vorgeschribenn vnserm gotzhus an vnsern rechten gantzlich vnschadlich. Vnd ist diz alles beschehen vnd recht vnd redlich volfurt mit allen den worten werken getaten vnd gebarden, so von recht ald von sitten oder von gewonhait darzu gehortent ald gehoren soltont vnd notdurftig warent vnd als es nach dem rechten wol kraft vnd maht sol vnd mag han ietz vnd hienach. Vnd ze offenem waren vrkunde vnd stater sicherhait diser vorgedachten lehenschaft vnd aller dirre vorgeschribenn dinge vnd vergicht so haben wir Cun abt dez vorgeschriben gotzhus da vor genempt vnser insigel offenlich an disen brief gehenket. Dar nach vergich ich Rudolf von Rosenberg von Bernang ritter dez obgenanten Eglolfs von Rosenberg mines vetter saligen kind vogt, daz alles daz war ist, so der erwirdig min genadiger herre abt Cun da vor genempt von dem selben obgenanten minem vetter Eglolfen saligen von Rosenberg da vor veriehen hat, vnd aber der selb min vetter salig sidermals von todes wegen ab gegangen ist vnd aber diz brief bi sinem leben mit versigelen nut volfurt sint worden vmb diz vorgeschriben sache, daz ich da minen guten willen gunst vnd verhengnusse gantzlich vnd gar darzu geben han, daz diz brieue vmb alle die sachen dinge vnd gedinge, so hie vor geschriben stat vnd mit worten vnderschaiden ist, volbracht vnd volfurt sint worden in aller der masse, als hie vor mit vnderschaide der wort an disem brief geschriben stat. Vnd dez ze stater warer sicherhait der selben dinge vnd gedinge so han ich och min insigel an statt vnd in namen dez vorgenempten Eglolfs saligen mines vetter, der von todes wegen ab gegangen ist, vnd och fur sinu kindli, die er hinder im gelassen hat, dero rechter vogt ich bin, vnd och fur mich in vogtes namen offenlich an disen brief gehenket. Der geben wart ze Rummashorn in dem jare, do von Cristi geburt warent drutzehenhundert vnd achtzig jar vnd dar nach in dem achtendem jare, an dem nahsten zinstag nach mitterfasten."}
{"text": "Allen dien, die disen gegenwrtigen brief jemer angesehent alder horent lesen, kunden wir her Hainrich ritter, her Lutolt II ritter vnd Hainrich der jung von Griesinberg, das wir vns alle drie vnverschaidinlichen gebunden haben fur vns II selben vnd fvr vnser erben dem er wirdigen vnserm herren abt Hainrich von gottes gnaden des gotteshuses ze sant II Gallen vnd sinen nah komen an des selben gotteshuses stat, su ze versprechen vnd ze virstain vnd vnschadhaft ze machenne von aller der muiung, vorderunge vnd ansprache, die der erber ritter her Eberhart von Bichelnse ald ieman andirer iemer gehet alder gehan mag wider inen alder wider iro gotteshus vmb du driseg stuke kernen, du man dem selben her Eberhart vnd sinen kinden jarclich gegeben het vnz an disen hutigen tage vsser dem hofe vnd kelre ze Wil. Vnd das dis war si vnd stat belib, dar vmb so geben wir dem vor genemten vnserm herren abt Hainrich vnd sinen nah kominen disen brief besigelt mit vnser aller drier insigel ze ainem waren staten vrkund aller der dinge, so an disem brief geschriben stant. Das beschah vnd wart an disem brief verschriben ze Wil, in dem jare, do man zalt von gottes geburt druzehenhundert vnd druzehen jar, an dem nahsten fritag vor sant Gallen dult, da zegegen waren die erberen gezuge, die hie nah geschriben stant, her Wernher von Glottun kilchunher ze Henowe, C. der schenke von Landege, C. vnd Ru. von Ainwile gebruder, Bur. der Scherrar, C. der Sterneger, Ber. Niesli vnd ander biderber luton vil, die es ain warhait wisen."}
{"text": "ICH Rapoldt vonn Valckhennperg Vnnd ich Anngness Sein hausfrau wier veriechen vnnd thuen khundt allen den, die disen brieff lesent oder horen lesen, die noch lebent vnnd hernach khunfftig Sundt, dass wier mit aller vnnser erben guetten willen vnnd gunst, mit wolbedachtem muett vnnd mit gesambter hanndt vnnd nach vnser freundt Ratt zu der Zeitt, da wier es woll gethuen mechten, gegeben habenn vnnserer lieben muemben frauen angnesen herrnn hadtmayrs Tochter von valckhenberg, dem Gott genadt, vnnsers Rechten aygens viertzigckh Pfundt wienner Pfening geltes mit allem dem nutz vnnd Recht, alss wier Sy gehabt habenn vnnd alss Sy vnnser vordern von alter herbracht habenn, es Sey zu holtz, zu velte oder zu dorffe, gestyfft oder vnngestyfft, versuecht oder vnuersuecht, wie so das genanndt ist, auf dem vrbar, das hernach geschriben Stett. des ersten das Khlaubendorf Achtzechen Pfundt gelts vnnd zwenundtSechtzig Pfening gelts, das wissleinsfelte dreu Pfundt geltes vnnd Sechs vnnd dreyssig Pfening geltes, das dem Sitzmanns acht Pfundt vnd ainen vnnd drey schilling Pfening geltes vnnd ainen weingartten, der da haisset der Taussel, fuer funf Pfundt geltes vnnd zwenn weingartten, ainen jnn der gegenbeundt, der annder in dem jochenthall fuer vier Pfundt geltes ann Achtzig Pfening vnnd ain holtz das Khlaubendorff fuer Achtzig Pfening gelts vnnd auf dem Paungartten, den ockh der vischer zu hadreinstorff hat jnnen gehabt, ain Pfundt gelts, jeres Rechten erbthaills vnd das jer anngefallen Ist von jerem vattern dem vorgenanten herrn hadtmayrn von Valckenberg darumb, das Sy Sich fuertzicht hat gethann vnnd furbass auf das annder Erbe khain ansprach nit haben soll vnnd das die vorgenant frau Anngnes gebenn hatt durch gott mit vnnser gunst vnnd mit willen vnnd gunst vnsers lieben Oheim herrnn Joannsen von Capelln vnnd vnnserer liebenn muemben frauen Alhaitn herrnn Eberharts Hausfrauen von walsee vnnd aller vnnser Erbenn dem Gottshauss zu Pulgarn vnnd dem ordtenn des hailligen geistes denn frauen desselben Ordenns mit allem dem nutz vnnd Recht jnnezehaben ebigclich alss annder guett, das der Erbare herr herr vlrich von Capelln dem gott genadte, der erst Styffter vnd sein sohnn herr hannss von Capelln vnnser Oheim mit aller vogthey vnnd mit aller freyunge dargebenn habent dennen Priestern desselbenn Ordens vnnd dreytzechen Suechen, die Sy vor gestyfft habenn, vnd auch geben haben dem vorgenanndten gottshauss zu Pulgarn, wier veriechen auch mehr ich Rapoldt von valckhenberg vnnd ich Anngness Seynn eheliche hausfrau mitsambt allen vnnsern erben, ob jemandt die vorgenandten guett wolt ansprechen, dess Sein wier vnnserer muemben frauen Angnesen von valckhenberg vnd des gotshauss zu Pulgarn orden des heilligen Geists Recht gwer fuer all ansprach nach des Landes Recht zu Osterreich, vnnd dass dise Redte vnnd die wandlunge zwischen vnnss vnnd vnnser muemben frauen Angnesen von valckhenberg vnnd des gotshauss zw Pulgarn ordten des heilligen Geists Statt vnnd ebigclichen vnnzerbrochen bleibe, daruber so geben wier jnnen disen brieff zu ainem Offnen vhrkhundt vnnd zu ainem wahren getzeuge vnnd zu ainer ebigen vestung diser Sach versigilt mit vnnsern Innsigelln vnnd mit der erbaren herrn jnnsigeln die hernach geschriben Stehnn, herrnn Albrechts von Khunringen, herrn Rudolfs von Podendorff, herrnn hannsen von Capellen, herrnn Eberharts von wallsee landt Richter ob der Ennss, herrn Jannsen von khunringenn, herrnn Eberharts von wallsee herrnn fridreichs Sohnn von wallsee, dem gott genadt, die alle diser Sach Getzeugen Sundt mit jerenn jnnsiglln. diser brieff Ist gegebenn, da von Christus gebuerdt warnn ergangen dreyzechen hundert Jahr, darnach jnn dem acht vnnd zwainzigistenn Jahr an vnnser frauen verkhundigung tag."}
{"text": "Allen, die disen brief ansehent oder horent lesen, kvnden wir Hainrich herre ze Hewen vnd fro Clement geborn von Toggenburg sin elichv frow vnd vergehen des offenlich an disem brief, daz fur vns komen ist in vnser vesti ze Griessenberg an disem huttigen tag, als dirre brief geben ist, der from vest vnser lieber getruwer Rudolf Rugg von Tannegg vnd offnot vor vns, daz er von der ersamen frowen fro Vrsellen Bartellis Niesslis genant der vogt von Swartzenbach elicher tohter an barem gut enpfangen hab viertzig pfunt guter pfenning Costentzer mvns, ie zwen gut haller fur ainen Costentzer pfenning, vnd sie och der gar vnd gantzlich von ir gewert vnd hab si in sinen redlichen nvtz geben vnd bekert, vnd daz er der selben frowen vnd allen iren kinden, die si ietz hett bi dem edeln herren vnserm lieben ohan herr Albreht von Bussnang oder die si hernach bi im gewinnet, vmb die selben pfenning reht vnd redlich ze ainem gewerten pfand versetzen wolt sin hus schur kornhus vnd hofstett, daz ze Griessenberg inrunt der mur gelegen ist, mit allen nvtzen vnd gewonhaiten vnd mit aller zu gehord, als er es gehebt vnd genossen hett, daz von vns lehen ist, vnd batt vns der selb Rudolf Rugg, daz wir im der versatzung gunnen woltent vnd och daz selb tun woltent. Da habent wir angesehen die getruwen dienst, die vns der selb Rudolf Rugg getan hett, vnd habent im der selben versatzung gegvnnen, won es vns redlich dvnk, vnd an den selben stunden do versatzt der selb Rudolf Rugg fur sich vnd sin erben der obgenanten fro Vrsellen Niesslinen vnd allen iren kinden, die si ietz hett bi dem obgenanten herr Albreht von Bussnang oder der si got hernach bi im beratet, daz obgenant hus schur kornhus vnd hofstett vnd hofraiti mit aller zu gehord, als vor ist beschaiden, inen allen gemainlich vnd vnuerschaidenlich mit vnser hantgetat gutem willen vnd gunst vmb die vorgenanten viertzig pfunt Costentzer pfenning, vnd habent och wir inen daz och also vmb die selben svm geltes von siner bett wegen versetzet mit allen den worten werken vnd getaten vnd mit aller kraft, so darzu hort vnd notdurftig was nach gewonhait vnd nach reht, ze ainem rehten gewerten pfand vnd in rehtes pfandes wis mit solichem geding vnd beschaidenhait vnd in dem rehten, daz die vorgenant Vrselle Niesslin vnd allu iru kind den vorgenanten pfantschatz mit allen rehten vnd zu gehorden inne haben niessen besetzen vnd entsetzen sont vnd mvgent, wie inen daz komenlich ist, doch also daz si lut in daz hus setzent, die vns komenlich sigint vnd vns nit wider sigint, vnd sol der selb Rudolf Rugg vnd sin erben vnd wir noch vnser erben vnd nachkomen die selben frowen vnd iru kind an dem selben pfand niemer gesvmen noch geieren, alle die wil wir es nit wider lost habent, als hienach geschriben stat. War och, davor got lang sie, daz die vorgenant Vrselle Niesslin vnd allu iru kind, die si hett bi dem selben von Bussnang, von todes wegen abgiengint vnd daz der selb herr Albreht von Bussnang dannoht in lib war, so sol daz selb pfand gantzlich an den selben herr Albreht von Bussnang vallen vnd sol daz och dannanhin haben vnd niessen ze end siner wil, vnd wenne er enist vnd erstirbet, so sol daz selb pfand vallen an sini kind, die ze Toss in dem closter sint, die sont es och danne inne haben vnd niessen in pfandes wis, alle die wil es nit von inen gelost ist, in aller der wise vnd mass, als es der vorgenanten frowen vnd iren kinden da vor verschriben stat, svnderlich so ist mit namen berett vnd bedingot, daz wir die selben Hainrich herre von Hewen vnd fro Clement sin elichv frow vnd vnser erben vnd nachkomen daz selb pfand wol an vns wider losen mvgent, wenne wir wend oder weler zit in dem jar wir wend, also wenne wir der selb frowen oder iren kinden oder dem, in wes hand danne daz pfand stat, gebent daz obgenant gut die viertzig pfunt Costentzer pfenning oder zwen gut haller fur ainen pfenning sament vnd mit ain ander, so sol vns daz selb pfand gantzlich ledig sin, aber der selb Rudolf Rugg vnd sin erben noch nieman von ir wegen hant niemer gewalt, daz selb pfand ze losend, won si sich des gantzlich verzigen hant. Vnd ze warem vnd offem vrkvnd aller dirre ding geben wir inen daruber disen brief mit vnser Hainrich herre von Hewen vnd dementen insigeln besigelt. Darnach vergich ich der vorgenant Rudolf Rugg ainer gantzen warhait alles des, so da vor von mir geschriben stat, vnd loben och darzu fur mich vnd min erben, des selben pfantschatzes reht wer ze sind nach reht vnd gewonhait des landes vngeuarlich. Vnd des alles ze warem vrkvnd so henk ich och min insigel an disen brief. Der ist ze Costentz geben, do man von Cristes geburt zalt druzehenhundert jar, darnach in dem sehs vnd ahtzigosten jar, an sant Katherinen abend."}
{"text": "Wir Rudolf von Gotes gnaden hertzog ze Osterreich cze Steyer and ze Kernden bechennen und tun chunt offenlich mit disem brief, daz wir unserm lieben getrewen Eberharten von Walsse von Lincz die tausent phunt phenning die wir im gelten sullen und schuldig sein an der losung ze Newmburg auf dem In, geslagen haben und slachen ouch uf unser vogtey ze wels und uf unser vest Seusenburg und swaz darzu gehort also, daz er und sein erben dieselben tausent phunt wienner phenning darauf haben sullen ze geleicher weis als si ander gelt vor von uns dar auf habent nach sag der brief die in vor von uns geben sind. Des geben wir ze urchunde disen brief versigelten mit unserm insigel, der geben ist ze Wienn an mitichen vor dem palmtag nach Christs gepurdt drewczehen hundert jar dar nach in dem zway und sechczigisten jare. Hoc est verum."}
{"text": "Ich Gedraut die Vngenadin, Chunrat des Vngenaden witbe, dem Got genad, vnd ich Peter von Liebenberch vnd ich Hainreich der Gralant vnd ich Chuncz der Gradniker vnd ich Dyemut di Gralantin vnd ich Offmey die Gradnikerin vnd ich Anna die Liebenbergerin und alle vnser erben wier vergehen offenleich mit disem prief vnd tun chunt allen den, die in sehent, horent oder lesent, daz wier vns vreuntleichen vnd liebleichen bericht haben gar vnd genczleich mit vnserm lieben vreunt Wulfing dem Vngenaden, mit seiner hausfrawen vnd mit allen ieren erben vm alle die ansprach, die wier hincz in gehabt haben, vnd vm die halben vest ze Waltenstain vnd vm allez daz gut, daz Chunrat der Vngenad gelazzen hat, daz czu der egenanten vest gehort vnd daz lehen ist, von wem daz lehen ist, oder wa ez gelegen ist, mit allen den rechten vnd nuczen, die darzu gehorent, ez sey leut oder gut, gesucht vnd vngesucht, gepaun oder vngepaun, wie daz genant sey, vnd auch andre lehen, die zu der egenanten vest nicht gehorent, von wem die der egenant Chunrat der Vngenad ze lehen gehabt hat oder wa sie gelegen sein oder wie daz genant oder gehaizzen sey, an alain auz geczogen des zehenden, der pey der Geyl gelegen ist, der von Swanken herchomen ist, vnd ain hub, die darzu gehort, also beschaidenleichen vnd mit auzgenomner red, daz wier vns der egenanten vest vnd auch aller der lehenschaft, die der egenante Chunrat der Vngenad gehabt hat, als var an disem prief geschriben stent, verczeihen vns gar vnd genczleich also, daz wier vnd alle vnser erben oder nachchom furpaz ewichleich chain ansprach noch vadrung vm die egenanten vest vnd lehen, als var verschriben ist an disem prief, nicht haben schullen noch mugen, Vnd haben wier von in darvm emphangen sechs hundert march agler phening, der wier gar vnd genczleich von in gewert vnd bericht seyn. Daz in diseu gelubd also stat vnd vnczeprochen peleib, daz loben wier in vnuerscheidenlaichen pey vnsern trewen an allez geuerd. Vnd darvber zu einem vrchund vnd geczeug der warheit geben wier in diesen offen prief versigelten mit vnsern anhangenden jnsigeln vnd auch mit der erbern leut hern Hainrichs von Muntpareis zu den zeyten phleger in kernden, Hern Rainhers des Schenchen von Osterwicz vnd hern Hainreichs des Raspen anhangenden insigeln, die iere insigel durch vnser pet willen in an schaden zesampt vnsern insigeln auf disen prief gehangen habent. Der prief ist geben nach Christes gepurd dreuczehen hundert iar, darnach in dem acht vnd vierzicschstem iar des suntags an sand Thomans tag."}
{"text": "Wir Lampreht von gots gnaden Byschof ze Bamberg, wanne wir vormals mit einander ein mutlichen sint ze rat worden, daz wir vnser vesten Fridburg, Frankemburg. Atersee, Osterhouen, mit den gutern, dy dar zu gehoren, zu Beyern gelegen. wollen vnserm Stift ze nucz verkauffen. vnd daz gelt. daz dauon geuallen wirdet, vnd mag, empfolhen haben. von vnser aller wegen einzenemen vieren auz vnserm vorbenanten Capitel. vnd auch gelobt vnd gesworen haben. daz wir desselben geltes nicht sullen an werden, danne wy wir alle mit einander. oder der merer teil vnter vns werden ze rate, daz es dem Stifte aller nuczlichst sey. als dy brife daz eygentlicher auz sagen, dy wir dar uber mit vnserm vnsers Capitels. vnd anderer Stift ze Bamberg Jnsigeln haben versigelt vnd wanne wir nu ein mutiglichen, mit einander sein vber ein kumen. daz man desselben geltes. hat geleget Vierzehen Tausent pfunt heller Bamberger werunge vnserm Stift ze nucz vf dy behausunge dorff vnd gerihte zu Burkebrach mit iren zugehorn, vff einen widerkauff nach sage der brife dy dar uber sint geben, So bekennen wir fur vns vnd vnser Nachkommen, wenn der widerkauff derselben gut zu Burkebrach, also geschicht, daz wir danne dy vorgenant virzehen Tausent pfunt heller werung sullen widerlegen genczlich vnd gar, in der vorgenanten vier Capitel Herren, oder anderer, dy zu den zeiten an derselben stat werdent benant by den eyden, vnd in der mazze als dy brife sagen, dy wir vormals daruber haben geben on alles Geuerde. Mit vrkunde dits brifs mit vnsern hangenden Jnsigeln versigelt vnd geben ze Bamberg am Dienstag nach Galli nach Crists geburt drewzehen hundert Jar vnd dar nach in dem Syben vnd sybenezigstem Jare."}
{"text": "Ich Liehart von alten Mvldorf tvn chvnt allen den, die disen brief ansehent oder horent lesen, daz ich minen hof datz Chvnohing han aufgesant ledichlichen vnd vreilichen minen herren hern Ruger vnd hern Chvnrat von Aichaim, von der henden ich den hof het ze rehtem lehem, dar vmb daz si den vorgenanten hof staetigen abbt Chvnrad vnd dem goteshaus ze Raitenhaslach, als si gelobt habent durich ir seid vnd durich ir hail vnd durich ir sei willen. Vnd daz disev red also staet belieb irhalb vnd auch von minem tail, dar vber gib ich disen brief. Diser brief ist gegeben, do von vnsers herren burt waren tausent jar zwai hunder jar fumf vnd nevzicgistem jar, versigelt mit minen insigel an sand Medarden tak."}
{"text": "ICH Niclas der Hayden vnd mein hawsfrawe vnd mit sampt vns alle vnser Erben wie die genant sind wir veriehen vnd tuen chunt offenleich an dem prief den die den prief an sehent hoerent lasen oder lesent, die nu lebent vnd hernach chunftig werdent, daz wir mit wol bedachtem muet vnd mit gunst vnd willen aller vnser Erben vnd nach rat vnserpesten frewnt zue der zeit vnd wir ez wol mit recht getuen moechten vnd ez neimant wider sprechen mocht noch widersprach, recht vnd redleich ze chauffen haben geben vnser gut genant auf dem Drischelperg pei der Pirichen in Garstner pharre gelegen, daz weilen Otten dez Rosleins gewesen ist und daz lehen ist von unserm genedigen herren hertzog Rudolfen ze Osterreich, dem erbern manne Weynmarn dem Tewerwanger purger ze Steyr vnd seiner hawsfrawn Chunigunden und allen seinen erben aus vnser nuetz vnd gewer in die ieren mit allen den rechten vnd nutzen vnd darzue gehoerent ze holtz ze veld ze wismad ze wayd ze wasser versuecht vnd vnuersuecht vmb ain gelt dez sew vns gantz und gar gericht und gewert habent. Wir sullen auch dez selben guts ir gewer sein fur alle ansprach ze hof ze Tayding wo in des not vnd durft geschieht, nach landes recht. Gienge in daran aber icht ab, daz sullen sewhaben datz vns vnd vnsern trewen vnd darzue auf aller ander vnser hab, wo wir die haben auf wazzer oder auf lande vnd dez do von bechoemen mit vns vnd aller vnser erben geutleichem willen vnd wort an aller vnser irrung so sew nachst mugen, wir sein lemptig oder tod. Daz die red furbas stat vnd vnuerchert beleib darvber gib ich Niclas der Haiden Weinmarn dem Tewerwanger vnd seinen Erben den prief fur mich vnd alle mein erben zu einem waren vrchunde der warhait versigelten mit meinem anhangunden Insigel, und durch pezzer urchuende und sicherhait willen mit dez Erbern Ritter herren Niclasen dez Schechen zu den zeiten purgraf ze Steyr anhangunden Insigel, mit dez hant vnd willen der chauf geschehen ist und der dez obgenanten guts rechter lehen herre gewesen ist an der fursten stat, und mit Gotfrids dez Sintzenberger anhangunden Insigel die der selben sache vnd wandlung getzewgen sind mit ieren Insigeln in vnd ieren Erben an schaden. Der prief ist geben nach Christi gepurde uber drewtzehen hundert Jar darnach in dem zwai vnd sechtzgisten Jar an sand Jorgen tag."}
{"text": "Wir Wenczlaw von gots gnaden Romischer knng zu allen zeiten merer des reichs vnd kung zu Bem bekennen vnd tun kunt offenlich mit diesem brieffe allen den, die yn sehen oder horen lezen, wann der allirdurchluchtigste furste vnd herre her Karl Romischer keiserr zu allen zeiten merer des reichs vnd kung zu Behem vnserr lieber herre vnd vater den steten Vlme, Costenicz, Ezzelingen, Rutlingen, Rotweile, Weile, Vberlingen, Mammygen, Bibrach, Rauenspurg, Lindow, sant Gallen, Kemptin, Koufbauwern, Liutkirch, Ysny, Wangen vnd Buchorn, die sich wider yn vnd vns gesaczet hatten, zwene brieffe vndir seinem kleinen ingsigel gegeben hat, eynen wie das er vns beuolhen vnd macht geben habe zu teidingen zwischen im vns vnd vnsern helffern an eynem teile vnd yn an dem andern vnd das es sein wille vnd wort sey, das wir sie zu gnaden vnd mit yn eyne sune uffgenomen haben, den andern brief den vier steten vber Albe Ezzelingen, Rotweil, Rutlingen vnd Weil wie das sie furbas mer vndir der lantfogetey der von Wirttenberg, der von Hohenloch vnd irre diener nicht sein sullen noch sie in beuelhen wolle, dorumbe so globen wir in guten trewen an geuerde, das an sulche egenante vnsers vatirs des keisers brieffe seiner maiestat ingsigel zwischin hinn vnd sande Michels tag den nehesten komen vnd gehangen werden sol, vnd so in das geschiet, so sullen sie vns die brieffe mit dem kleinen vnsers vaters ingsigel widirgeben an geuerde. Mit urkund dicz brieffes vorsigelt mit vnserr kunglichen maiestat ingsigel. Geben zu Rotenburg noch Crists geburd druczenhundert jar, dornoch in dem siben vnd sibenczigstem jare, am nehesten suntage noch des heiligen leichenams tage, vnserr reiche des Behemischen in dem vierczenden vnd des Romischen in dem ersten jare."}
{"text": "Ich Hainr. Gewaeltel von Stelzerndorf vergich und tuen chunt allen den di disen prief sehent oder hoernt lesen, di nu sind und her nach chuemftig werdent, das ich han ze choufen gegeben Leupolten von Stelzerndorf ein halbs lehen und zwo hofstet di da ligent in dem dorf dacz Stelzerndorf, di ich ze lehen han gehabt von meim herren dem probst von Sand Poelten, ze allem dem recht als ichs han gehabt, also beschaidenleich das er all jar an sand Merteinstag schol dienen einn prittel, der fuemfzigk phenning wert sei wiennaer muenz, und schol dem vorgenanten meim herren probst und seim gesind ein nachtseld geben und seinn herren oder andern seinn poten di er sendt auf sein geschaeft; und wann sein mein herr der probst muett, so schol er im di weg zaigen in dem land enhalb der Tuenaw. War aber daz, daz der vorgenant Leupolt saeumig waer an dem dienst, als vor ist geschriben, so geviel er von allem seim recht. Das di wandlung staet und unzebrochen beleib, dar uber so gib ich disen prief versigelt mit meinem insigel. Der prief ist gegeben do von Christi gepurd waren ergangen dreuzehen hundert jar dar nach in dem neun und dreizzigistem jar, des nachsten eritags nach dem oestertag."}
{"text": "Ich Chunrat der Jesnitzer vergiech offennlich vnd tuen kundt allen den, die nun sind vnd hernach kunftig werdennt, die disen brief ansehennt. lesent oder horent lesen, das ich ein Wis, die haist die Fuchslewtterin, der ist drew tagwerich vnd leit in Newsteterpfarr, die mein freyes aigen was vnd was mich angeuallen ze Rechter furzicht getailt von meinen geschwistreiden vnd was Chunradts von Wolfstain rechts lehen von mir. Dieselben wis han ich verkauft demselben Chunraten von Wolfstain mit wol bedachtem muet, da ich es wol macht getuen, vnd mit all meiner Erben guetlichen willen lediclichen vnd vnuerschaidennlichen an alles geuerd mit aller Aigennschaft vnd mit allem dem Recht, als ich sy vnd mein vodern Ennher habent pracht in Rechter Aigens gwer, versuecht vnd vnuersuecht vmb zehen phund vnd vmb Sechtzig phenning Wiener muns, der ich ganntz vnd gar an schaden gewert bin. Vnd die vor genant wis hat der Egenant Chunrat gegeben dem Gotshaws vnd der Samnung ze Pawngartennperg mit Aigennschafft vnd mit allem dem Recht, als ich jm sy ze kauffen han geben, als vor an disem brief geschriben ist, mit meinem guetlichen willen. Vnd bin auch ich vnd all mein Erben desselben Chunrats von Wolfstain vnd des Gotzhaws vnd der Samnung ze Pawngartennperg, oder wer Sy von dem Gotshaws hat, Gwer Nach Lannds Recht. Gieng in aber an jcht ab, allen den schaden, den Sy dauon nement, den sullen Sy haben auf meiner wis vnndter dem Stainperg, die da gehort zu der hub, die da haist an dem Kirchweg. Vnnd darumb das die Red stat vnd vnzebrochen beleib von mir vnd von all meinen Erben, daruber so gib ich dem Egenannten Chunraten von Wolfstain vnd dem Gotshaws vnd auch der Samnung ze Pawngartennperg disen brief zu einem waren gezeug vnd ewigen Vrchundt diser sach versigelten mit meinem Anhanngunden Insigel. Der sach sind gezewg Bernhart, Hainreich, Hanns, Hartneit mein vier brueder vnnd annder piderwer lewt genueg. Das ist geschehen vnnd ist der brief geschriben vnd gebenn, do von Christs geburd ergangen waren drewtzehen hundert Jar, darnach in dem zway vnd dreissigisten Jar, des nagsten phintztags nach dem Prehentag."}
{"text": "Ich Pangretz, hern Pernoltz sun von Hydungspevgen, und mein bruder Ott und Pernnolt, Nycla und auch Vlreich und mein swester Wentel und Kathrei und auch Chvnigunt wir veriechen offenleich an disem prief und tun chunt alle den, die in sechent oder horent lesen, die nu sind und hernah chumftich werdent, daz wir mit verdachtem mut und mit gesambter hant und zu den zeiten, do wir iz wol getun machtn, und auch nach alle unser besten vreunt rat und auch gunst unser liben vetern, hern Hadmars und hern Leutoldes und auch mit gutem willen ander unser liben vreunt recht und redleich ze chauffen haben gegeben dem ersamen geystlichein herren zu den zeiten abpt Wulfing datz Chotwig und seinem convent und alle iren nachchomen doselben ewichleichen ze haben unser gut datz Goznych, daz unser und unser vorvodern rechtz vreiz aygen gewesen ist. Wir haben im es auch geben mit alle dem rechtem und nutz, und wir iz gehabt haben ze veld und ze dorf, gestipht und ungestipht, versucht und unversucht, und haben im es auch doselben geben auf holden und auf purchrecht und auf echkern und mit weysaet oder wie iz genant ist und auch alles geraitt ist, an acht phunt phenning und drei Schilling phenning und ayndlef phenning Wienner munizz und die man dient an sand Michelstag und ze vaschang. Und hat auch uns der vorgenant abpt Wulfingch und aller sein convent mir und meinen geswistreiden dofur geben ires gotzhaus rechtz aygens datz Lauchsveldl ain phunt geltz, datz Leutoltztal zwai phunt geltz und datz Waydendorf ein halb phunt geltz und datz Velebrunn ain phunt geltz und hat uns darzu geben hundert phunt und fumfzehen phunt phenning Wienner munzs, der wir gantz und gar gewert sein. Er hat uns auch geben sein phunt geltz fur zehen phunt phenning und wir ime hinwider daz unser phunt geltz fur zwayntzk phunt phenning Wienner munzz. Und schol auch ich Panngretz und alle mein vorgenant geswistreyd und unser vetern her Hadmar und her Leutolt des ersames herren und seines gotschaus datz Chotwig schermb und furanttburten und auch gewer sein fur alle ansprach, als aygens recht und gewonhait ist in dem land ze Osterrich und schullen seu daz haben auf uns und auf alle dew und wir inndert haben in dem lant ze Osterrich. Und daz di red staet und untzeprochen beleib, geb wir dem erbern geystlichen herren unde seinem capitel des goczhaus datz Chotweig disen prief ze einer staetichait und ze einem urchund versigelt mit unser genaedigen ersamen herren insigel hern Jansen und hern Leutolts von Chunring und mit unser dreier insigel Pangraetzen, Ott unde Pernnolcz, wand di andern nicht aygner insigel heten, und mit unser vetern insigel Hadmars und hern Leutolts insigel und mit unsers geswein insigel Wernhartes des Sweinbarter. Des sind auch zeug di erbern leutt maister Peter pharrer datz Obrechstperg, her Jordan pharrer datz Chotans, her Chadolt der Altenburger, her Peter von Palt, Ortolf der Starnwerder, Vlreich der Sweinwarter und ander bider laut genug, den disew sach wol chund und gewizzen ist. Der prief ist geben, do man zalt von Christes gepurd tausent iar, dreuhundert iar und darnach in dem newnunddreizchsten iar, sancti Georii."}
{"text": "Ich Hedewig, herrn Engeldichs wittibe von Kreusbach, dem Gott genad, vergich unnd thue kundt allen den, die diesen brief lesen oder horen lesen, die nun leben unnd hernach kunfftig sein, dass ich mit meines aidams herrn Hainrichs von Schwandeckhe unnd frawen Agnesen seiner haussfrawen, meiner tochter, guetem willen unnd gunst aller meiner erben mit verdachtem muthe lauterlichen durch Gott, meiner seelen, meines vorgenannten wurths seelen unnd aller meiner vordern seelen zu hulf unnd zue trost zue der zeit, da ich es wol gethuen mochte, recht unnd redlichen geben unnd gemacht han nach meinem tode zu ainem ewigen seelgereth den erbaren geistlichen leuthen brueder Gerhardten, zu den Zeiten prior zu Baden sanct Augustins ordens, unnd dem convent daselbst unnd allen iren nachkhommen meinen weingarthen, der da leit zu Baden an dem Khaltenberge unnd heisset der Herzog, da man von dienet alle jahr ainen aimer weins zu perchrecht im lesen unnd nicht mehr, so beschaidenlich, dass mir dieselben herrn von den augustinern zu Baden bey meinem lebendigen leibe lediglichen alle jahr zu rechtem leibgeding dienen sollen zway pfundt Wiener pfenning unnd ainen dreyling weins an sanct Michaels tage unnd alle jahr sechs pfundt oels in der fasten unnd neun fueder holz, drey fueder sommer zeit unnd sechs fueder holz winter zeiten, unverzogenlichen unz an meinen todt in allem dem rechten, alls ich besonderlichen iren brief daruber han, versiegleten mit des vorgenannten prior insiegel brueder Gerhardts und irem convent insiegl unnd ires provincial insiegel, unnd nach meinem todt, wie sie dan denselben weingarten finden mit paw, mit alle, also sollen sie sich sein zuhand underwinden ohn alle widerred, unnd auch also mit ausgenommener rede, dass sie auch furbass nach meinem todt Schwester Alheiden, meiner tochter, hinz Sanct Lorenzen in das frawen kloster zu Wien lediglichen alle jahr davon dienen sollen drey pfundt Wiener pfenning gelts purchrechts zu dreyen zeiten in dem jahr zu besserung ihrer pfrundt in allem dem rechten, alls man annder purckhrecht dienet in der statt zu Wien, unverzogenlichen unz an iren todt, unnd nach irem todte so sollen sie furbass mit dem vorgenannten weingarten lediglichen unnd freylichen allen iren frommen schaffen, verkhauffen, versezen unnd geben, weme sie wollen, ohne allen irrsal, unnd bestettige ihn denselben weingarten mit meines perckherrn hand herrn Johannsen von Manswerde, obrister kellermaister der herzogen zue Osterreich, nach meinem todt lediglichen unnd freylichen zu haben in allem dem rechten, alls ich in unversprochenlich in perckhrechts gewehr herbracht han unnd vor an diesem brief geschriben stehet. Unnd dass diese red furbass allso stat seye unnd unzebrochen bleibe, daruber so gib ich ihn diesen brief zu ainem offnen urkhund unnd gezeuge unnd zu ainer ewigen vestunge, versieglten mit meinem insigel unnd mit des vorgenannten meines perckherrn insigel herrn Johannsen von Manswerde unnd mit herrn Friderichs insigel von Khreuspach unnd mit des vorgenannten meines aidams insigel herrn Hainrichen von Schwandeckh unnd mit Wernhardts insigel von Chreuspach, die dieser sachen gezeug seind mit iren insiegeln, unnd ander erbar leuth genueg. Dieser brief ist geben zu Wien, nach Christus geburth dreyzehenhundert jahr, darnach in dem sechs unnd dreissigisten jahre."}
{"text": "Wir Ott von Gottes genaden Pfallentzgraf ze Rein, Hertzog in Bayrn viechen offenbar an diesem Brief, das Wir mit guten Willen vnd wolbedachten Muth nach allem Vnsers Rathes Rath vnd Weisung durch Vnser, Vnsers Bruders Hertzog Heinrich vnd Vnsers lieben Vettern Hertzog Heinrich, Vnser Haussfrauen vnd aller Vnser vordern vnd Nachkhomen hail vnd seld dem Ersamen Abt vnd Convent des Gottshauses ze Maensee, die ietzundt da sindt oder furbass dahin khoment, die genade haben gethan, das Wir ihn gefreyet haben vnd freyen auch mit diesem Brief auf Wasser vnd auf Landen alle deu khost, di man ihn fihret durch Vnser Land, der sie bedirffen ze ihr Notdurfft in ihr Hauss, es sey an getraydt, an wein oder an swelcher anderlay khost es sey also, das sie in derselb khost alle uberall in Vnsern Landen furbass Ewiglichen furgeen an allen Vnsern Mautstetten vnd Zollstetten frey vnd ledig ohn allen Zohl vnd Maut vnd an alle Vorderung, Davon wollen Wir vnd gebieten allen Vnsern Mautnern vnd Zollnern, die ietzund seindt oder firbass werdent, vestiglichen bey Vnsern Hulden, das si dem oben genanten Gottshauss, dem Abbt vnde dem Convent daselben dero vorgenanten Genadt statt haben vnd mit khainen sachen nicht uberfaren, irren noch bekhrenkhen, als sie Vnser grosse vnd schware Vngenade darumb wollen vermeiden. Wir nemen auch deroselben khost des vorgenanten Gotthauses, als oben ist verschriben, in Vnsern besundern schirm vnd gelaitt, swann Zeit man deu furt durch Vnser Lant, da von wollen Wir vnd gebieten auch allen Vnsern Amptleuten, allen Vnsern Edlnleuthen vnd gemainleich allen den, die in Vnsern Land gesezzen sind, bey Vnsern hulden, das sie das vorgenant Gotthauss, seine Dienern vnd seine Botten, die denselben khost fuerent mit ichten laidigen noch beschwaren, sunder wollen Wir, das sie dieselben durch Vnser furderung willen von Vnser wegen vnd in Vnsern Namen furdern vnd schirmen an aller statt, wo sie des bedurften. Vnd daruber ze Vrkhund geben wir ihn disen Brief mit Vnsern Insigel versigelten, der ist gegeben, da von Christus geburth waren Dreyzehenhundert Jahr, darnach in dem Drey vnd dreyzigsten Jahr an dem Sontag nach dem Auffartag."}
{"text": "ICH Trostel der Jud von Chrems Stroylleins sun von Lintz, mein hawswrow und unser erben wir vergechen, daz wir verchawft haben unsern weingarten, der gelegen ist ze Wesendorff und hayst der Greyner und daz Gugel dapey, und ist daz geschechen mit percherren hant des erbern Chunratz des Flander ze Wesendorf dem man jaerlichen dovon geit ze purchrecht von dem egenanten weingarten zweliff winer phening an sand Michels tag, und von dem Gugelein zwen winer phening auch ze purchrecht an sand Michels tag in der Goestner hoff ze Wesendorff. Den vorgenanten unsern weingarten hab wir recht und redlich verchawft und gegeben mit alle den nutzen und rechten di darzue gehorent und sam wir in in purchrechtes gewer herpracht haben umb fumf und viertzig phunt winer phening der wir gar und gantz verricht und gewert sein ze rechten taegen dem erbern Seydlein dem Gesoler ze Wesendorff seiner hawswrow und ieren erben furbaz ledichleichen und vreylichen ze haben und allen ieren frumen damit schaffen. Und daz der chawff furbaz also staet und unzebrochen beleib, des geb wir den offen prief versigelt mit der erbern laewt anhangunden insigel des obgenanten Chunratz des Flander und hern Niclas von Wytra di zeit judenrichter ze Chrems. Der prieff ist geben nach Christi gepurd drewtzechen hundert jar darnach in dem sechs und sechtzkistem jar an sand Georgen tag."}
{"text": "Ich Ruedolf der Schifer vnd mein hausvraw ver Anna vnd all vnser erben veriehen vnd tuen chunt alli den di den prief sehent oder horent lesen, daz wier Seidlen vnd Steffan paiden prudem von Geiselhaim vnd ir paider erben versaczt haben vnser gut daz gelegen ist ze Vntersteten pei dem nidern gatern, da Maertein zu der selben zeit auf sazz, mit alli den nutzen die darzue gehorent, auf di liechtmizz di nu schirst chumt, also mit der weschaiden, swan wir vnser guet vmb di vorgnanten zwelif phunt phenning losen weln da wir in vnser vorgnantz guet vmb versatz haben, daz schul wir losen all jar jarleich vor liechtmizz viertzehen tag oder hin nach viertzehen tag vnd dez schuln si vns auch nicht ierren, si schuln vns all jar jaerleich ze losen geben vnser vorgnantz guet ze Vntersteten vmb di egnanten zwelif phunt phenning, auch schuln wir dez egnanten guets ze satz ir gwer sein an alli der stat vnd in dez not geschiecht. Wer auer datz in an der gwerschaft dez satz auf dem gut icht abgieng, daz schuln si haben datz vnsern treuen vnd auf alli der hawe di wir haben, versuecht vnd vnuersuecht; vnd war daz si irr pfening auf dem egnanten satz nicht verziehen mochten, so schul si vns di losung auf dem egnanten guet an notten, vnd war daz wir nicht mochten noch welten losen, so schuln si daz vorgnant guet setzzen vmb di egnanten zwelif phunt pfening wem si welnt. Vnd daz in vnd auch vns daz also stat vnd vnzebrochen peleib, dar vber gib ich egnanter Ruedolf der Schifer den egnanten Seidlen vnd Steffan von Geiselhaim disen prief versigelten mitt meim anhangenden insigel, alis daz stat ze behaltten daz oben an dem prief verschriben stat. Der prief ist geben do mann zalt von Christus gepurd dreutzehen hundert jar darnach in dem siben vnd fvmfzigisten jar an sant Aiten tag."}
{"text": "Ich hainreich der Muchler vergich offenwar an disem prief vnd mach chunt allen den, di in sehent, lesent oder horent lesen, Di nu lewent oder hernach chunftig werdent, Daz ich mit wolbedachtem muet vnd mit gueter betrachtung mit aller meiner erben guetlichem willen vnd zv der tzeit, do ich ez wol getuent macht, der erwern herren Abt Petern vnd der sampnung des gotshaus ze Glunikch nach den rechten vnd gnaden, di daz selbe gotshaus von alter her hat vnd gehabt hat von den erweren herren von Volchensdorf meins rechten Chouf lehens, daz ich in rechter vnd gantzer gewer nach rechtes lehens recht enpfangen han von meinem genedigen herren, weilen hern Seyboten von Volchensdorf, dem got genad, vnd inne gehabt han, ledichleich gegewen han ein lehen, daz gelegen ist in Wolfarer Pfarr datz Swetigawe mit allem vollen vnd mit allem nvtz, als ich iz selben inne gehabt han vnd daz dint Sechtzig Pfenning wienner munz an vnser frowen tag ze der dinstzeit vnd chlaynen dinst, mir vnd aller der sel, den ich betes vnd triwen schuldich pin, vnd allen gelaubigen seien ze hilf vnd ze trost also beschaydenlichen, daz di vor genanten herren jerleich an sand Achatij tag vnd seiner geselleschaft der tzehentausent Ritter meinen jartag begen schullen mit einer gemaynen gesungenn vigili vnd auch mit einer gemaynen gesvngenn Messe an alle savmung vnd des selben tags schol der Oblayer in dem selben gotshaus, der daz vorgenant guet inne haben schol den herren in den Conuent do selben den vor genanten dinst von dem vorgenanten guet gancz vnd vnverczogenlichen raichen vnd auch gewen, daz meiner sel vnd aller meinen vadern sel desder fliziger mit irem gebet werde gedacht vnd geholfen. Vnd daz div sach vnd di wandelung hinfur staet beleib vnd vnezebrochen, darvber gib ich vor genanter hainreich der Muchler dem vorgenanten Gotshaus ze Glvnikch disenn offenn brief ze einem sichtigen vrchund versigelten mit meinem aygem anhangundem Insigel, Der geschriben ist, da von Christes geburd waren ergangen Drivtzehen hundert Jar darnach in dem Nevn vnd drizigisten jar an sand Chunigunden tag in der Vasten."}
{"text": "Ich Symon der Zankel, ich Chunrat Hyrsmagel vnd ich Vlreich Morold, Tun chund vnd vergehen offenleich mit dem prief allen den die in sehent, hornt oder lesent, vmb die missetat, so wir getan haben, dar vmb vns der Edel Erber Herr Her hainrich von Waltse Hauptman ob der Enns in seine vanchnuzze swarleich gehabt hat, dar aus vns Erber Herren Ritter vnd Chnecht, vnd ander vnser vreund ertaydingt vnd ab erpeten habent, jn der mainung alz her nach mit worten an dem prief verschriben vnd wegriffen ist, Von erst so haben wir gesworn stark ayd zden heyligen, daz wir von der Tat vnd vanchnuzz wegen furbaz nimer niemant dester veinter sein sullen, weder Landen noch lawten, noch allen den dhaynen, die mit worten oder mit werchen daran schuldig gewesen sein, wie die genant werden oder sein in dhainer weis, Vnd wo wir daz indert vberfuren gevarleich oder ander yemant von vnsern wegen, dez wir mit zwain erbern mannen uber weiset wurden, so sey wir mit zwain uber sagt vnd ver vrtaild in gleicher weis alz ander Schedleich lawt, die mit Recht verurtaild vnd uber wunden werdent vnd sullen noch mugen wir dhains gelaitz dhainer vreyung an dhainer stat nicht geniezzen, wie die genant mag werden, Vnd der sach gelub vnd Tayding geben wir den prief mit gutleichem willen uber vns ze vrchund der versigelt ist mit der Erbern Herren, Ritter vnd Chnecht anhangunden Jnsigel, die Hernach an dem prief verschriben vnd wenant sind, von Erst Hern Hannsen Maurln, Hern Wernhartz dez Aystershaimer, Hern Vlreichs von Rorbach vnd Wolfflein dez Sinczendorffer, Hansen des Schyfer, Vlreich dez Geltinger, Wernhartz dez Chamrer ze lintz vnd Fridrich des Chraftz vnd Albeygen vnd Jorgen der Ruedlinger, Chunrat Chienast, Tybolt Pernawer, Ludweig Chamrer, Tomel Alhartinger vnd Jorgen dez Praitwiser aller anhangunden Jnsigel, die si durch vnser pet willen vnd durch fristung vnsers lebens an gelegt habent in an schaden, Darhinder wir vns verpinten mit vnsern gesworen ayden alles daz stat ze haben vnd ze volfuren daz an dem prif ist verschriben, Der gebn ist nach Christ gepurd dreutzehen Hundert jar vnd dar nach in dem Siben vnd Sibenczkisten jar an sand Mathiastag dez Heiligen zwelifpoten."}
{"text": "Wir Swester Katrey die Pentzinner zu den zeiten Aptessinne in Sande Niclas chloster ze wienne vnd der Conuent gemain da selbens verichen offenleich, daz wir mit gutem willen vnd mit verdachtem mvt vnd mit gemainem rat, zu der zeit, do wir ez wol getun mochten, recht vnd redleichen aufgeben haben dem chloster vnser vrowen datz dem Heyligen Crevtz die aygenschaft, die wir gehabt haben auf sechs schilling wienner phenning gelts, di do ligent datz Schrikche auf vberlent ekchern also, daz der apt do selbens datz dem Heyligen Chrevz vnd alle sein nachomen der vor geschriben ekcher mit alle dev vnd dar zu gehort furbaz Stifter vnd Storer schuln sein in allem dem rechten, als von des selben guts Stifter vnd storer gewesen sein, vnd schuln auch wir, noch alle vnser nachomen vmb die vorgeschriben aygenschaft furbaz gen in, noch gen irm gotshaus dchain ansprach noch vodrung nimmermer gehaben, noch gewinnen, weder wenich noch vil. Vnd des ze vrchunde geben wir dem vorgenanten vnsern Vrowen chloster daz dem Heyligen Chrevz disen brief ze einem offen vrchunde, versigilt mit vnsern insigiln. Der brief ist geben ze wienne nach Christs geburde dreutzehen hundert iar, dar nach in dem acht vnd virzigistem iar des nasten Samztags nach sande Mertteins tag."}
{"text": "Allen den, die disen brief ansehent lesent oder horrent lesen, kund ich Johans von Twingestain ritter vnd vergich offenlich an disem brief fur mich vnd fur alle min erben, das ich reht vnd redlich ze koffen gib vnd geben han Rudolfen von Roschach kilchherren der kilchen ze Roschach vnd Egolfen sinem bruder vnd iren erben, ob su enwarint, dis nachgenenten guter, des ersten des Hoggers zehenden, den man von alter nemmet des Verren zehenden, des vmbganten zehenden ainen vierdentail, den bomgarten vnd den aker, du da stossent an Hainis Ammans saligen hofstat vnd an den kelr, vnd ain hofstat lit an dem selben bomgarten vnd stosset an die offen stras, den aker, der da stosset an des kelnhofes braitun, der den kor der kilchen ze Roschach teken sol, den aker, der da lit an der Kaseren, das hus vnd die hofstat, die da stossent an Vlis des Bremen hus, die hofstat ennent dem bach, die stosset an Cunratz des Kressen hus, vnd dar nach alles, das ich ze Roschach han, es sie gelegen in dem selben dorf ald bi dem dorf ald vmb das dorf, es sie genent ald vngenenptz, mit allen rehten mit wasen mit zwi mit holtz mit veld mit wasser vnd mit wasser flussen vnd mit aller zugehord, als ich su vntzint da her gehebt vnd genossen han, vmb zwai vnd zwainzig phunt guter Costentzer phenning, der ich von inen gar vnd gantzlich gewert bin vnd an minen offenen schinberen nutz komen sint. Ich der vorbenent Johans von Twingenstain ritter vergich offenlich an disem brief fur mich vnd min erben, das wir der vorbenempten guter vn zehenden reht wern sont sin nach reht an allen den stetten, da sin die vorbenten von Roschach ald ir erben, ob su enwarint, notdurftig sint. Ich Rudolf Hogger vergich offenlich an disem brief, das ich mich entzieh vnd entzigen han alles des rehten vnd ansprach, so ich zu den vorgenten guter vnd zehenden ie gehat ald haben moht, die min genadiger her Johans von Twingenstain den vorbenenten von Roschach vnd iren erben ze koffen geben hat, vnd entzich mich mit disem brief fur mich vnd min erben alles rehten aller aigenschaft, so ich zu den vorgenenter guter hatt ald haben moht. Ich der dik benent von Twingenstain entzich mich fur mich vnd min erben alles rehten aller kunschaft aller aigenschaft aller lechenschaft aller gewer alles rehten gaistlich vnd weltliches, so ich ald min erben zu den selben gutern ald zehenden ie gehat ald gehaben moht, Vnd des ze ainem waren urkund vnd stater sicherhait aller dirre vorgeschribener dinge vnd gedinge, so hie vor von mir von dem vorgempten Johansen von Twingenstain ald von minen erben an disem brief geschriben stat, so henk ich min aigen insigel an disen brief. Der geben ist ze Roschach uff der burg des jares, do man zalt von gottes geburt drutzehenhundert jar vnd dar nach in dem sibentzgostem jar, an der nachsten mitwehen nach sant Cunratz tag."}
{"text": "Wir Cun von gottes gnaden abt dez gotzhus ze sant Gallen, daz an allez mittel zugehort dem stul ze Rom, sant Benedicten ordens in Costentzer bystum veriehen vnd tun kund offenlich mit disem brief allen den, die disen brief an sehent oder horent lesen, daz fur vns kam ze Wil in vnser statt an disem hutigen tag, alz diser brief geben ist, der from vnser sunder lieber vnd getruwer Hainrich der Rudlinger burger ze Vrowenfeld vnd offent vnd veriach da offenlich vor vns vnd sprach, daz er durch sinen nutz vnd notturft enpfangen vnd ingenomen hetti von der ersamen frowen Margrethen Tellerinen von Vischinen Hainrich dez Pfisters tohter von Vischinan vnd von Adelhaiten ir tohter drissig pfund vnd zway pfund pfenning allez guter vnd genemer Costentzer muns, der er aller gar vnd gentzlich nach allem sinem willen von in gewert vnd bezalt waer an den stetten, da ers in sinen offenn schinbaren redlichen nutz geben vnd bewendet hetti, vnd vmb dieselben pfenning hetti er inan beiden gemainlich vnd vnuerschaidenlich vnd ir erben redlich vnd recht fur sich vnd fur allen sin erben ze koffent geben vier mut kernen vnd ain malter habern allez gutes vnd genemes Wiler messes vnd vier schilling pfenning guter vnd genemer Costentzer muns allez jaerliches staetes vzzgaentz geltz vnd zinses ab vnd vsser sinem gut gelegen ze Braitenlow zwischan Arnoltswile vnd dem Grund vnd von vnd vsser allen rechten nutzen zinsen vnd zugehorung desselben gutz, daz sin lehen waere von vns vnd vnserm gotzhus, vnd waer der kof volgangen vnd beschehen mit solicher beschaidenhait vnd mit den gedingde, alz an disem brief hienach volleklich verschriben vnd beschaiden ist, daz derselb Hainrich Rudlinger vnd sin erben vnd alle die, in der hand vnd gewalt dazselb gut iemer kumt buwent niessent vnd inne hant, den vorbenemten Margrethen Tellerinen vnd Adelhaiten ir tohter vnd ir erben den vorgeschribnen zins kernen vnd habern dez vorgedahten messes vnd och der pfenning der vorgen muns ietz ze dem naechsten sant Martins tag, der nu wirt nach dem tag, alz diser brief geben ist, vnd dannanhin alleriaerklich ie ze sant Martis tag verrichteklich vnd vnuerzogenlich voruzz vnd vorab vor allen nutzen vnd zinsen vnd vor aller menglich an allen abgang vnd mindrung ab vnd vsser dem vorgeschriben gut mit aller zugehord geben weren vnd si dez vsrichten vnd och iaerlichs an allen derselben frowen vnd ir erben schaden vertigen vnd antwurten sont ainer gantzen halben mil wegs ferr von demselben gut, war si wellent vnd och in welhes hus si wellent vnd daz vordrent vngeuarlich, vnd waer daz dieselben Margretha Tellerin vnd ir tohter oder ir erben dehains iars dez vorgeschribnen zins kernen habern vnd pfenning von dem vorgedahten gut vnd dar ab nit gewert vnd vzzgericht wurdent, alz vor ist beschaiden, daz si vnd ir erben vnd alle ir helfer, wer die sint, vollen gewalt vnd friges recht hant vnd haben sont, denselben Hainrich Rudlinger vnd sin erben vnd och den vnd och die, die dazselb gut buwent niessent vnd inne hant, darumb ze notenn vnd ze pfendenn, alz gewonhait vnd recht ist dez landes ze tund vmb zins, an alle geuerd, vnd sont da mit noch dar an gen nieman nicht fraeueln noch kain vnrecht dar an tun in dehain wis, vnd in derselben wis vnd bedingnust, alz vor ist beschaiden, gab vns do derselb Hainrich Rudlinger mit guter vorbetrahtung daz vorgeschriben kernen habern vnd pfenning iaerlicher gult vnd zinses ab vnd vsser dem vorgenanten gut letklich vnd frilich vf an vnser hand vnd batt vns ze lehen lihen den vorbenemten Margrethen Tellerinen vnd Adelhaiten ir tohter, vnd von besundren gnaden do erhorten wir sin bett vnd haben mit guter wissenlicher vorbetrahtung dazselb kernen habern vnd pfenning iaerlicher gult vnd zinses ab vnd vsser dem vorgeschribnen gut verlihen den vorgenanten Margrethen Tellerinen vnd Adelhaiten ir tohter vnd lihen och redlich vnd recht mit vrkund diz briefs beiden gemainlich vnd vnuerschaidenlich ze rechtem lehen vnd ze ainer rechten gemainschaft vnd in gemainschaft wise innen in lehens wise getruwklich vnd fridlich ab vnd vsser dem vorgenanten gut mit aller zugehord ze habent vnd ze niessent vnd inzenemend in allem dem rechten vnd in aller der bedingnusse, alz vor verschriben stat, an geverd. Dieselben Margretha Tellerin vnd Adelhait ir tohter hant och vor vns in vnser gegenwirtikait durch iren guten willen fur sich vnd fur alle ir erben dem vorgenanten Hainrich Rudlinger in disem koffe die gutlichi vnd fruntschaft getan vnd daz recht geben vnd verlihen, daz er ald sin erben nach disem hurigen iar vnd dem hurigen nutz, alz dirr brief geben ist vnd in der geuellet vnd genauen ist, daz vorgeschriben kernen habern vnd pfenning gelt von denselben Margrethen Tellerinen vnd von ir tohter vnd von ir erben, ob si nit waerent, mit zwain vnd drissig pfund guter Costentzer widerkouffen mugent, welhs iares si wend vor sant Johans tag dez Toffers ze sunwenden, vnd welhes iares nach disem hurigen nutz derselb Hainrich Rudlinger oder sin erben die vorgenemten Margrethen Tellerinen vnd Adelhaiten ir tohter oder ir erben ermanent vnd in sament vnd mit ainander gebent vnd richtent zwai vnd drissig pfund phenning guter Costentzer muns, so sont su sich dez widerkoffes nit sperren vnd sich weran lassen vnuerzogenlich an widerred vor dem vorgeschribnen sant Johans tag ze sunwenden an alle geuerd. Vnd wenn su also widerkoft hant, so sont dieselben Margretha vnd Adelhait ir tohter vnd ir erben, ob su nit waerent, dem vorgenanten Hainrich Rudlinger vnd sinen erben daz vorgeschriben kernen habern vnd pfenning gelt ze stund an allez verziehen vertegen vnd vfgeben vnd wider zu iren handen bringen, alz dann noturftig ist, vnd och disen brief widergeben vnd inantwurten ze stett an alle geuerd. Wir haben och von besundern gnaden vnd von ernstlicher bett wegen dez vorbenemten Hainrichs Rudlingers vnd Margrethen Tellerinen vnd Adelhaiten ir tohter dem erwirdigen herren in got abt Jacob dez gotzhus ze Vischinan in Costentzer bystum vnd demselben sinem gotzhus getan die gutlichin vnd die gnad vnd tugen vnd verlihen in mit disem gegenwirtigen brief daz recht, beschaech daz die vorgenanten Margretha Tellerin vnd Adelhait ir tohter bed abgiengen an lib erben kind, daz dann nach ir beider tode, ob dannocht der widerkof nit beschehen ist, daz vorgeschriben kernen habern vnd pfenning gelt ab vnd vsser dem vorgeschribnen gut ledklich vallen sol an denselben abt Jacoben vnd an daz vorgedaht sin gotzhus inen ze habenn vnd ze niessend von vnd vsser dem vorgenanten gut in aller der wise vnd bedingnust, alz es von den vorbenemten Margrethen vnd Adelhaiten ir tohter vor an disem brief wol verschriben vnd beschaiden ist, also daz er vnd sin nachkomen dem vorgenanten Hainrich Rudlinger vnd sinen erben mit dem widerkof gewaertig gehorsam sin vnd gestatten sont in aller der masse vnd in allem dem rechten, alz sich die vorgenanten frowen gen demselben Hainrich Rudlinger da ob volklich an disem brief verbunden hant ze tund, an alle geuerd. Vnd dez vnd hieruber ze ainer warhait vnd offem vrkund aller vorgeschribnen ding haben wir abt Cun da vorgenant vnser insigel offenlich gehenkt an disen brief, darnach vergich ich Hainrich Rudlinger da vorgenant och ain gantz warhait aller vorgeschribnen ding vnd daz allez daz war ist, so der erwirdig furst min gnaediger herr abt Cun dez gotzhus ze sant Gallen da vorgenant von mir an disem brief vergicht vnd veriehen hat, vnd han och gelobt vnd loben mit disem brief fur mich vnd fur alle min erben, der vorgenanten Margrethen Tellerinen vnd Adelhaiten ir tohter vnd ir erben der vorgeschribnen pfenning kernen vnd habern jaerlicher gult vnd zinses ab vnd vsser dem vorgenanten gut vnd och dez redlichen kofs recht wer ze sinne nach recht vff gaistlichem vnd vf weltlichem gericht an alle geverd. Vnd dez ze ainer gantzen sicherren warhait han ich och min insigel offenlich gehenkt an disen brief. Der geben ist ze Wil in der statt an sant Othmars tag dez hailgen abtz, do man zalt von Cristus geburt druzehenhundert iar, ahtzig iar, darnach in dem dritten jar."}
{"text": "Allen den, die disen brief an sehent lesent oder horrent lesen, kund ich Rudolf von Lindenberg schulthais ze Wil vnd vergih offenlich an disem brief, das fur mich kam ze Wil in der stat, da ich offenlich ze geriht sass, Cunrat Kumnusa vnd Elsabet sin elichu wirtenne vnd Hainrich vnd Jacob vnd Adelhait iru kind, vnd offenot da offenlich vor geriht Cunrat Kumnusa, das er reht vnd redelich ze koffenne geben het minen frowen von Maggenow vnd dem conuent gemainlich dis nachgeschriben gut, das gelegen ist ze Swarzenbach, du wisen in Langenmat vnd den aker vff Hohen Furi vnd ainen aker gelegen hinder Blasenbul vnd die aker in Sala vnd die aker in Hutzzenbul vnd die Sandaker fur reht aygen mit allen nutzzen vnd gewonhaitten vnd mit aller zu hehord vnd rehten, als ers genossen vnd gehan het vntz vff disen huttigen tag, als dirre brief geben ist, vmb sehs pfunt pfenning Costenzer muns, dero er gantzlich gewert war, vnd bat mich Cunrat Kumnusa ze eruarn an ainer vrtail, wie er sich des vorgenanden gutz enzih vnd zu miner vorgenanden frowen handen braht, das es kraft hetti nu vnd hie nach. Do wart ertailet mit vrtail, dz er die vorgenanden wisen vnd die aker vf gab vnd er grif an den stab vnd ers vf gab an miner frowen hand, das beschah, als reht vnd vrtail gab vnd geuelt wart. Do das beschah, do vorderotten min frowen von Maggenow Hainrich, Jacob vnd Adelhaitten des vorgenanden Cunratz Kumnusa elichu kind vf, das su die vorgenanden wisen vnd die aker vf gabint vnd zu iro handen brahtint. Do wart ertailet, das su die vorgenanden wisen vnd die aker vf gabint mit Cunratz Kumnusa ir vatter vnd ir rehten vogt hand vnd su gemainlich griffent an den stab vnd su die wisen vnd die aker vf gabint an miner frowen hand, das beschah, als vrtail gab vnd geuelt wart. Do das beschah, do vorderotten min frowen von Maggenow Elsbetun Cunratz Kumnusa elichu wirtennen vf, das si sich des vorgenanden gutz enzih vnd es vf gab an miner frowen hand, do fragt ich vorgenander rihter vmb, was reht dar vmb war, do wart ertailet, das si solti stan mit ir vogt, do fragt ich vmb, wer von reht ir vogt war, do wart ertailet, das Cunrat Kvmnusa ir elicher wirt von reht ir vogt war, do das beschah, als reht vnd vrtail gab vnd geuelt wart, do vorderotten min frowen von Maggenow, dz si es vf gab vnd zu miner vorgenanden frowen handen braht. Do fragt ich vorgenander rihter vmb, was reht war, do wart ertailet, das si es och vf gab mit Cunrat Kumnusa ir elichen wirt vnd ir rehten vogt hand vnd su griffent an den stab vnd si es vf gab an miner frowen hand, das beschah, als reht vnd vrtail gab vnd geuelt wart. Vnd enzihent vns allu gemainlich vnd habint vns och enzigen mit disem brief der vorgenanden wisen vnd der aker vnd aller der reht vnd aigenschaft vnd ansprach, so wir zu dem vorgenanden gut ie gewunnen ald gehattond ald noch gewinnen mohtint dehainen weg. Wir Cunrat Kumnusa vnd Elsbet sin elichu wirtenne vnd Hainrich vnd Jacob vnd Adelhait iru kind vergehint och an disem brief, das wir der vorgenanden wisen vnd der aker wer sont sin nach reht fur reht aygen fur vns vnd fur vnser erben vnd nachkomen, wa sin min frowen von Maggenow vnd der conuent gemainlich bedurfent ald sin notdurftig sint vff gaistlichem ald vf weltlichem geriht ald vff dem land. Vnd ze merer sicherhait der vorgeschribenen ding vnd bedingde henk ich Rudolf von Lindenberg schulthais ze Wil min aygen insigel an disen brief. Der geben wart ze Wil in der stat an dem nahsten zinstag vor dem zwelften tag, do von gottes geburt warend druzehen hundert jar, funfzig jar, dar nach in dem sibenden jar."}
{"text": "Allen den, die disen brief ansehent lesent oder horent lesen, kund ich Wercz von Menbreswile, der gesessen ist ze dem Friendorf, vnd vergich des offenlich mit disem brief, das ich mich erkennt han von der stosse wegen, so ich hatt mit dem spittal der siechan ze sant Gallen vnd och mit sinen phlegern von des gucz wegen, das der Gerbolten was, das ich kofft han vnd zu minen handen braht han, vss dem selben gutz och jarlich dem spittal der siechan ze sant Gallen zwen mut beder korn vesan vnd haber sant Galler messes gat an allen sinen schaden, des ich mich gespert hat ze gebenn. Dar vmb so han ich mich erkennt vnd han och von erberen luten gut kuntschafft ingenomen, dz die vorgeschribenn zwen mut beder korn vss dem vorgenemten gut jarlich gant vnd gan sont vnd dem vorgenemten spittal von reht werden sont vnd ich vnd alle min erben, ob ich enwar, ald wer denn dz selb gut inhencz het ald niessent war, die selben zwen mut beder korn jarlich vnd eweklich gen sont dem spittal der siechan ze sant Gallen an allen furzug vnd wider rede vss dem vorgeschribenn gut. Vnd hant och mir die spittals maister die gnad getan, won ich mich des tugentklich erkennt han, als vor geschriben stat, war dz ich dehainist die vorgeschribenn zwen mut korns abkoffen wolt von dem selben spittal, wenn sich das fugti, dz der selb spittal von ieman korn gelt koffti, was sich denn zwen mut beder korn an dem koff angezuhet, dz gelt sol ich dar geben vnd weren, ob ich die selben zwen mut beder korn gern abkoffen wolt. Vnd wenn das beschahe, dz ich die zwen mut beder korn ganczlich vergult, so son mir dannen hin die selben zwen mut beder korn, die dem egenemten spittal jarlich gant vss dem vorgeschriben gut, ganczlich vnd gar mir vnd allen minen nachkomen eweklich ledig sin, vnd sol mich vnd all min nachkomen der vorgedaht spittal noch sin phleger vmb die zwen mut beder korn niemer me angesprechen noch bekrenken noch vff getriben weder an gaistlichem noch mit weltlichem gericht. Vnd alle die wil das nit beschehen ist, dz ich die selben zwen mut nut abkofft han, so ich vnd min erben, ob ich enbin, ald wer denn das gut niessent ist, aller jarlich tugentklich geben vnd weren an furzug vnd widerrede dem vorgedahten spital. Vnd des ze ainem offem waren vrkunde vnd gantzer sicherhait aller der vorgeschribenen dinge vnd gedinge so han ich der vorgenempt Wercz von Menbreswile min insigel gehenkt an disem brief fur mich vnd alle min nachkomen. Der geben ist ze sant Gallen an sant Jacobs tag des zwelfbotten, do man zalt von Cristus geburt druzehenhundert jar vnd dar nach in dem ain vnd sibenczigosten jar."}
{"text": "Ich swester Geysel ze den zeiten aptessin in dem vrowen chloester sand Claren ordens ze Loek, weylent Niclaws wirtin von Laybach, Leon vnd Ostermans pruder den got allen genad, vnd mein tochter swester Elzpet dez egenanten chloesters veriehen offenleich an disem prief allen di in sehen, hoernt oder lesent, daz wier mit woluerdachtem mvet vnd mit aller vnser erben gvenst vnd mit ier hant recht vnd redleich vnd vnuersproechleich hin geben vnd verchawft haben fuer vnserz rechtes vnd aygens gvet, sam vnser prief sagen di wier dar vber haben, tzwo hveben gelegen datz Ig in dem doerf da Mathia der Chvemer vnd Haitman ze den zeiten auf gesessen sint, vnd ayn mvel da selbez an der Eysch da zve den zeiten Pernhart auf gesessen ist, mit lewt, mit gvet, mit stok, mit stain, mit akcher, mit wismat, mit der gemain, mit inuart vnd mit auzuart, gesvecht vnd vngesvecht, gepawen vnd vngepawen vnd mit alle dew vnd dar zve gehoert oder gehoern sol wie daz genant sey, den erbern gaystleichen lewten prvder Niclawen zv den zeiten prior da ze Vrewnicz Chartveser ordens vnd dem couent da selbez vnd allen iern nachchomenden ewichleich vnd haben sew gervebleich dar auf gesaczt in nvecz vnd in gewer mit aller stat. Dar vmb haben si vns geben acht vnd zwaincz markch Agleyer phening der wier zehant mit voller zal von in gewert seyn, da von schvellen siz haben vnd nveczen vnd da mit tven waz in lieb ist, alsz mit irem aygem gvet, wan wier schvellen inz scherem, vertretten vnd verantwrten vor manichleich vor aller sprach nach landez recht. Wrden sew auuer mit pezzerem rechten da von getriben, dan wir in dar auf geben haben, welhen schaden sew dez nemen wi der genant sey, den ir ainer pey seinen trewen sagt, den schvellen wir in genczichleich vnd gar gelten mit sampt dem erchen an all wider red, daz schvellen sew haben auf vns vnd auf vnsern erben vnuerschidenleich vnd auf alle dev vnd wir haben oder noch gewinnen, vnd wolten wier sew nicht weren erchens vnd dez schaden, so sol sew der lanczherr oder sein howbtman weren von aller vnser hab mit vnserm gvetem willen. Mit vrchvend dicz prifez mit vnserz vorgenantes chloster ze Lok vnd mit herrn Othacherz pharrer ze Stain meinz prvder vnd mit Nicolai schreiber ze Lok anhangenden insigeln versigelt di sew dvrch vnser pet willen dar auf gehengt haben in an schaden. Geben ze Laybach nach Christez gepverd drewtzehenhvendert jar, dar nach in dem acht vnd fuenfczigistem iar, dez nasten Phincztag von sand Merten tag."}
{"text": "Ich Christan von Hagenprun vergich vnd tun chunt mit dem brief allen laeuten, di in sehent, lesent oder horent lesen, Daz ich mit guten willen vnd gunst, zu der zeit, do ichz mit recht wol getun mocht, hab lazzen lozen vnd auch noch furbaz losen all mein hab vnd erib ze Weczelndorf von Christen vnd von Juden Abpt Cholman vnd den Conuent zu dem Heyligen chruvtz, vnd main auch, daz die selber guter ewichlich beleiben pei dem selber Chloster durch meiner sel vnd meiner voruordern sel hail willen vnd durch der herrenphrunt, die si mir mein lebtagen gegeben habent. Von erst so erlaubt ich zu lozen, dem Abpt vnd den Conuent, zween hoff ze Wecelndorff, der ain ist frey vnd dint niement. Der ander hoff ist ze leehen von dem Probst ze Newnburch, vnd dint im nichtes nicht. Dernach erlaub ich ze lozen ain mul doselbs, di do stet dem Ritter, her Jansem von rietenthal vnd achthenhalbem eimmer wein perchrecht an dem perg daselbs, zwelif phunt wienner phening, vnd wann man di zwelif phunt wienner phening geit vnd raicht an vnser vrawntag zu der liechtmezz, so muzz er di egenanten mul vnd das perchrecht ledig vnd frey lazzen vnd chain ansprach zu dem furbaz hat. Auch dem vorgenanten hern Hansen von Rietental stet anderthalb Jeuchart achker drew phunt und sechzig wienner phenning, vnd wann man Im daz gelt raicht zu der Liechtmezz, so mag er chain ansprach darauf gehaben. Ich verlaub auch in, ze losen ain halb lehen doselbs, daz do stet dem Erbern man, Weicharten dem Peheim zwantzig phunt wienner phenning, vnd wann man im die phenning geit zu der Lichtmezz, so ist iz ledig Vnd chain recht furbaz dorzu hat, vnd auch daz mein aygen gut ist, Vnd zwen vnd zwanzig phening gelts auf vberlent, vnd ainen weingarten, der mein aygen ist, vnd von zwain andern weingarten geit man mir den Zehent, vnd von vierdhalb Jeuchart achker auf den Zehent, vnd daz auch aygen ist vnd der herren holden, von dem Heyligen chreuz inn habent, und auch niemant stet. Die vorgenannten guter zu lozen hab ich erlaubt vnd noch verlaub zu lazen vnd was do han ze Wezelndorf, und waz nicht gelast ist, daz di selben noch gelost sullen werden Von Abpt Cholman vnd dem Conuent zu den Heyligen chreutz. Wer aber, ob der Abpt vnd der Conuent icht chrieg oder stotzz derin hieten oder gewunden von meinen sunn Jansen und Jerdein, oder von andern meinen erben, Ich sei lebendig oder tod, so habent sew nichtz doran Si mugen auch chain ansprach mit recht darzu haben, Wann di guter mein freys erb ist, zu versetzen vnd zu verchauffen, machen vnd geben, wem ich wil vnd gunstig pin. Vnd daz daz gemecht der lasung als vorgeschriben stet, vnzeprochen furbaz beleib, ich sei lebentig oder tod, gib ich vorgenannter Christan von Hagenprunn den prief dem abpt vnd dem Conuent des obgenannten Chlosters versigelt mit meinem anhangendem Insigel vnd dez gezeug sind der vest Ritter her christan der Techenstainer vnd Eberhart von Wildek der Sach in an schaden. Der brief ist Gegeben nach christi gepurd Drewtzehen hundert Jar, Darnach in dem vier vnd achczkisten iar, An Sand Pauls Tag, als er bechert ward."}
{"text": "Allen denen, die disen brief ansechent lesend oder horen lesen, kund ich Johans von Stainach stattaman zu sant Gallen vnd vergich offenntlich mit disem brief, das fur mich kament zu sant Gallen an dem nechsten frytag vor sant Lorentzen tag, da ich offentlich zu gricht sas, dis nachgenenten erbaren luth Rudolff Behaim burger zu sant Gallen vnd Cathrina sin eliche wirtin, vnd verjachend offentlich vor mir vnd dem gricht fur sich selber vnd fur all iri erben vnd nachkomen vmb die gnad, die inen der erwurdig min gnediger her abt Geori abt des gotzhus zu sant Gallen gethon het an dem, das er inen von gnaden vnd nit von dehains rechten wegen erloupt vnd sinen willen vnd gunst dartzu geben, das sy an dem hus glegen ze sant Gallen an Spisergassen, das ainthalb stost an des Nidren Mullers hus vnd anderthalb an Johansen des Bisers hus, das iro lechen were von dem obgenanten minem gnedigen herren abt Georien vnd dem vorgeschribnen gotzhus zu sant Gallen, hinden gegen des obgenanten mines herren bomgarten, an dem selben hus ainen gang machen vnd vschiessen soltind, der on alle geuerd funff schuch brait were, das er inen dieselben gnad gethon het mit sollicher beschaidenhait vnd in dem rechten, das sy denselben gang vnd furschutz von siner gnade, die er inen daran gethon het, haben vnd niesen soltind, alle diewyl sy baide leben oder ains vnder inen. Vnd wenn sy dann baide absterbent vnd ensint von todes wegen, wann er danne der obgenant min her abt Geori oder sin nachkomen, ob er enwar, furbas nit enbern wellent, das dann iri erben vnd nachkomen, in deren hend denne das vorgeschriben hus wari, denselben gang vnd furschutz one vertzug vnd one alle widerred abbrechen sond vnd dartzu dehaines rechtens furbas sprechen. Beschech ouch, das sy dasselb hus by irem leben jemant zu kouffen gebint, wer die werint, es sigen frowen oder man, dieselben sollen ouch dannethin den vorgeschribnen gang noch furschutz nit furbas haben noch niesen dann mit des obgenanten mins hern abt Georien willen vnd gunst oder siner nachkomen, ob er enwer. Vnd zu ainem waren vrkund vnd gantzer sicherhait aller obgeschribner ding vnd vergicht so han ich Johans von Stainach aman davor genempt von ernstlicher pitt der vorgenenten Rudolffs des Behaims vnd Catrinen siner elichen wirtinen vnd ouch von des grichtz wegen min insigel gehenckt an disen brief, wann es ouch mit gemainer vrtail ertailt ward, das ich es thun solt. Dis beschach vnd ward diser brief geben zu sant Gallen an dem vorgeschribnen frytag in dem jar, do man zalt von gottes gepurt dryzechenthundert jar, sechtzig jar vnd darnach in dem sechsten jar."}
{"text": "Wir Albrecht von Gotes gnaden Hertzog ze Oesterreich, ze Steyr vnd ze Kernden Tun chunt mit diesem brief Vmb vnser Sieden ze Halstat, daz vnser liebe vrowe vnd Muter selig, vrowe Elizabeth wilent Romische Chunigin mit irm gut von wildem gebirge vnd grienem wasen gepawet vnd gestiftet hat an dem Halperg. Vnd da si Sechtzehen Eysenwerich verliehen hat ze rechten Perichlehen erbern leuten, den si darauf ir brief vnd hantfest geben hat, wan dieselben leut etlich tod und abgestorben sind vnd ouch uns die obgemelten Handfest vnd brief wider geben sind, damit uns die Eysenwerich vnd Perchlehen sind ledig worden. Daz wir dieselben Sechtzehen Eysenwerich verliehen haben ze rechten Perchlehen den, die hinach geschrieben sind vnd allen irn erben, Wan si vns darumb als lieb getan vnd gedient habent, Seidlein dem Chle, dem Langen Herman, Hainrich dem Veriger, Hainrich Paucht, Chunrad dem Mitterwiser, Hainrich Seaw, Ekharten dem Strobel, Wolf Zarten, dem Verigen, Leupold dem Fluchel, Petern des Mulner aydem, Hainrich dem Mitterwiser, Chun dem Pauckh, Hainrich Ramsawer, Hainrich dem Apptnnawer vnd Hainrich dem Renner. Vnd haben in die Eysenwerich also beschaydenlich gelihen, Daz man ir iglichen ze al wochen sol verrichten mit beraiten Phenning auf daz Perichwereh, vnd sullen vns die Chlafter um zehen schilling wienner phenning, die dan gib vnd geb sein, wirrichen Wer aber, daz die vorgenanten Eisenhawer an den worichen dhain chnieg hieten vmb daz lon, ez sei in der Vrische oder in Chern oder in Stainen, so sullen sie gehorsam sein ze nemen von den worichen, swaz in vnser Phleger vnd der Perehmaister vnd vnser Purchleut auf ir trewe beschaident ze geben zu den zehen schilling. Sie sind ouch um die vorgenant Perchlehenschaft gepunden, Daz ir igleicher mit Haus an der Halstat sitzen sol. Vnd sullen den Perch vnd daz sieden besorgen mit getrewer Hute vnd besichte, als vere si leib vnd gut wert. Vnd sullen ouch den Perch mit ir selbes Leiben arbeiten. Vnd wer ouch, des wir in nicht getrawn, wan etlich vnder in denselben vnsern Perch von grunnen wasen getrewlich ze nutz habent bracht, Daz der Perchmaister oder ir dhainer, die vorbenennt sind, ichtes verswigen an dem Halberg, daz uns vnd dem Land schedlich mecht werden, swelicher des vnder in mit recht uberzeuget wurde, des recht vnd des lehen weren vns ledig worden, vnd sein Leib vnd sein gut in vnser gewalt veruallen. Wir haben ouch vnserm getrewen Albern dem Lauterbeckhen vnd allen seinen Erben durch der getrewen dienst willen, di er vns getan hat vnd noch tun mag vnd sol, der obgenanten Sechtzehen Eysenwerch aines zu rechten Perchlehen verliehen vnd leihen im ouch daz mit disem brief in alle dem rechten als vor beschaiden ist, on daz wir im von besundern gnaden, vnd ouch dem egenanten Seidlein dem Chle des gunnen vnd erlaubt haben, daz ir jetweder ainen mietschichter an seiner stat vnd fur sich selber in dem Perch haben mag vnd sol, der dartzu als nutze vnd als gut sey, als der obgenanten Eysenhawer ainer, vnd damit daz Perchwerich wol bericht sey. Vnd darumb sint si vns gepunden, der vorgenant Chle, daz der bei allen abmessen ze Perg sein sol, vnd der egenant Lautterbeckh vnd ouch der Chle sullen vns vnd vnser Amptleut bewaren vnd beweisen mit ganzen trewen, als si vntz her getan habent. Ez sol ouch der vorgenanten Sechzehen Eysen hawer igleicher dem Pharer alle Wochen ainen phenninch geben vnd mag ouch iglicher seinen frumen schaffen, on vnsern schaden mit vnser Phleger hant mit versetzen, mit verchouffen des oftgenanten Perchlehen gen solichen leuten, die vns als nutz sein, als si selber sein gewesen. Des geben wir ze vrchund disen brief besigelten mit vnserm Insigel, der geben ist ze Wien an Mittichen vor sand Cholmanstag. Nach Christes gepurd dreutzehn Hundert jar, darnach in dem Sechs vnd viertzkisten Jar."}
{"text": "Genaediger herre von Chotweig Ich Stepfel der Wolfanrewter tuen ewer gnaden chunt, waz ich von ew ze lechen han: ze dem ersten han ich einen hof ze Wolfenrewt, do gib ich von acht pfenning ze purchrecht an sand Merteinstag und han funf hofstaet doselben, do gib ich von funf pfenning ze purchrecht an sand Merteinstag und ain drittail einer hofstat und han einen halben zechent dacz Jungslag und einen halben zechent datz Plesperg und einen halben zechent datz dem Ernsten und ein halben zechent datz Maenborts und einen halben zechent datz Wolfsgrueb. Denselben zechent hat mier der pfarrer von Ottenslag vor datz Wolfsgrueb."}
{"text": "Wir Lamprecht von gots gnaden Bischof ze Babemberg. Bekennen vnd tun chunt offenlich mit disem brief, Vmb die puntnuzz, die zwischen den Hochgeborn fursten Herczog Albrecht vnd Herczog Leujpolt Gebrudern Herczogen ze Osterreich, ze Steyr, ze Kernden vnd ze Krain, Grafen ze Tyrol zc vnsern lieben Herren, vnd dem Erwirdigen Hern Ludweigen, Bischofen ze Babemberg vnserm voruarn gemachet, vnd verbriefet ward, Daz wir dieselben puntnuzz, freuntschaft vnd verainung, mit den egenanten vnsern Herren von Osterreich aufgenomen haben vnd furbazzer halten wellen von dem tag als der brief geben ist, sechs gancze iar, die schirest nach einander chunftig sind ane geuerd, mit allen den punten vnd artiklen, die in dem egenanten vnserr Herren von Osterreich briefe, begriffen, vnd verschriben sind, vnd derselb brief volliklich beweiset, an alles geuerd vnd argenlist. Vnd dar uber zu vrchund vnd sicherhait hiezzen wir disen brief, mit vnserm anhangendem Jnsigel besiglen. Der geben ist ze Wienn an Eritag nach sand Jacobstag. Nach krists gepurd Dreuczehen Hundert iar, darnach in dem sechs vnd Sibenczigistem Jare."}
{"text": "Allen den, die disen brief ansehent alder horent lesen, kunde ich Johans von Stettbach vnder richter ze Schafhusen von mines herren wegen junkher Hainrichs von Randegge, der ze disen ziten vogt ze Schafhusen ist, daz fur mich kament an gericht ze Schafhusen, do ich offenlich ze gerichte sasse, Johans der Hun genant von Beringen vnd vro Agnes sin elichi husfrowe burger ze Schafhusen, vnd offenetent mit irem fursprechen, daz su ir muli vnd mulistatt, die ze Wyl vor der statt gelegen ist, die man nemmet die Klaffent Muli, mit aller zugehorde ze koffenne geben hant recht vnd redelich fur aigen der erberen frowen vron Elizabethen Berchtoltes des Mullers von Wil elicher husfrowen vmb drissig phunt vnd nun phunt guter phenning Costentzer muntz, der su von ir gentzlich vnd gar gewert sint an iren guten vnd redelichen nutz, als su vor gericht offenlich veriahent, vnd batent in die vorgenanten Johans der Hun vnd vro Agnes sin husfrow eruaren an ainer vrtail, wie su fur sich vnd ir erben die obgenant muli vnd mulistatt mit aller zugehorde fur aigen der egenanten vron Elizabethen der Mullerinen vnd ir erben vff geben vnd vertegen soltint vnd mochtint, also das es nu vnd hie nach kraft hetti vnd recht were. Darvmb wart gefraget vnd ertailt mit besameneter vrtail, das es der vorgenant Johans der Hun mit siner hant tun solt vnd daz sin husfrow mit sinem willen vnd vrlob ainen vogt vber dis sach nemen solt vnd das si es denn mit des vogtes hant tun solt. Do nam si also hiervber ze vogt Eberharten den Hvn burger ze Schafhusen des vorgenanten Johans des Hun sun, vnd furt si der ab dem gericht, als im ertailt wart, vnd fraget si, ob si es gerne tati. Vnd furt si och do wider fur gericht vnd sait vff sinen aide, daz si im gesait hetti, daz si es willeklich vnd vnbetwungenlich teti vnd och tun wolti. Vnd do gabent vff vnd vertegent och der vorgenant Johans der Hun mit siner hant vnd vro Agnes sin husfrow mit des egenanten Eberhartes ir vogtes hant willen vnd gunst, als su die vrtail lerte, der egenanten vrn Elizabethen der Mullerinen die obgenant muli vnd mulistatt mit aller zugehorde fur aigen vnd entzigent sich der alles gegen ir vnd iren erben vnd alles des rechtes oder ansprach, so su baidu ald ir deweders besunder daran hattent ald iemer gehaben oder gewinnen mochtint mit gericht oder ane gericht in dehainen weg. Darzu lobtent su och fur sich vnd ir erben, dis koffes vnd der egenanten muli vnd mulistatt fur aigen weren ze sinne nach dem rechten der obgenanten vron Elizabethen der Mullerinen vnd iren erben, vnd beschahent du vorgeschribenn ding allu vor gericht offenlich, als mit rechter vnd mit besameneter vrtail ertailt wart, daz es alles kraft hetti vnd recht were, vnd darvmb han ich der vorgenant Johans von Stettbach, won ich hiervmb richter was vnd es mir ertailt wart, min insigel gehenkt an disen brief ze ainem vrkunde diser vorgeschribener ding. Wir die vorgenanten Johans der Hun vnd Agnes sin eliche husfrow veriehent, daz wir mit rechter vrtail fur vns vnd vnser erben alles daz getan vnd vollefuret haben, daz von vns hie vorgeschriben stat, vnd des ze warem vrkunde han ich der vorgenant Johans der Hun min insigel och gehenkt an disen brief, vnd ich die egenant Agnes sin husfrow binde mich vnd min erben vnder des egenanten Eberhartes mines vogtes insigel, stat ze habenn du vorgeschribenn ding. So vergich och ich der egenant Eberhart, daz die egenant vro Agnes, der vogt ich bin, als vorbeschaiden ist, mit miner hant gutem willen vnd gunst alles das getan vnd vollefuret het, das von ir hie vorgeschriben stat. Vnd dez ze warem vrkund han ich min insigel fur si vnd fur mich in vogtes wise och gehenkt an disen brief. Der geben wart, do man zalt von gottes geburt druzehenhundert vnd sibentzig jar vnd darnach in dem achtenden jare, an dem nechsten fritag vor sant Katherinen tag."}
{"text": "Allen denen, so disen brieff ansechend lesend oder horend lesen, kund ich Vlrich Spiesser der schnider burger ze sant Gallen vnd vergich offenlich mit disem brieff fur mich vnd alle min erben vnd nachkomen, das ich mit guter vorbetrachtung einen weg von dem garten, der min was vnd den ich Johansen Brand minem schwager halben ze kouffen han gen, der selb gart gelegen ist ze sant Gallen vor Irertor vnd stosset einhalb an Rudolff Warmans garten vnd anderthalb an Hoiptis seligen garten von der strass durch den selben garten vff vndtz an des spitals gut, der selb weg einhalb stosset an des vorgenempten Rudolff Warmans garten vnd anderthalb an des obgenanten Johansen Brantz mines schwagers teil, der selb weg strasshalb gen der statt graben ist vnd sin sol funffthalber elnen wit mit blossem stab ze messen, damit man ze sant Gallen vngeuarlich zwilchen misset, vnd sol ze obrest an des spitals an der witi vierdhalber ein vnd einer halben quart des vorgeschriben messes wit sin, als ein seil durch vff wiset, an alle geuerde, redlich vnd recht verkouffet vnd ze kouffen geben han den ersamen Bartlome Blarer, Johansen Blarer vnd Johansen am Bolle pfleger der siechen des vorgeschribnen spitals ze sant Gallen an desselben spitals statt vnd zu sinen handen vnd allen iren nachkomen vmb funff pfund pfenning guter Gostentzer muntz, der ich gentzlich von in gewert vnd bezalt bin vnd in minen fromen nutz bekert han, also das der selb spital vnd all sin hindersessen vnd wem si des gunnent den vorgeschribnen weg jemer me ewenklich haben vnd niessen hert vnd vast sond, vnd darvmb so han ich mich willenklich verzigen vnd verzieh mich mit disem brieff gantzlich vnd gar fur mich vnd all min erben des vorgeschribnen weges aller eigenschafft aller lehenschafft aller kuntschafft aller gewerr lut vnd brieff alles geistlichen vnd weltlichen rechtes aller vordrung vnd ansprachen aller recht vnd rechtung, so ich alld min erben an dem ald zu dem vorgedachten weg je gehebt haben ald hie nach jemer gehaben oder gewinnen mochtind, vnd das ich noch min erben noch nieman von vnser wegen den vorgedachten spital noch dehein sin hindersessen an dem selben wege niemer sollent noch wellent vfftriben noch bekumbren in kein wis weder mit geistlichen noch weltlichen gerichten noch an gericht noch mit keiner andren sach an alle geuerd. Ich han ouch gelopt mit miner truw vnd loben mit disem brieff fur mich vnd alle min erben, des vorgeschriben weges vnd des koffes recht wer ze sin nach der statt ze sant Gallen recht sitten vnd gewonheit vnd ouch die vorgenanten des spitals pfleger vnd ir nachkomen darumb ze versprechen vnd ze verstan an allen stetten gen allermenklichem an allen iren schaden, wenn wa vnd wie dik si dar vmb angesprochen geschadget oder vffgetriben werdent. Vnd ze einem waren vrkund vnd gantzer sicherheit aller vorgeschribner ding vnd vergicht so han ich Vlrich Spiesser da vorgenemmet fur mich vnd min erben min ingesigel gehenkt an disen brieff. Der geben ist an dem nechsten donstag vor sant Vrbans tag in dem jare, do man zalt von Cristi geburt drutzehen hundert vnd sibenzig jar, dar nach in dem dritten jare."}
{"text": "Ich Jans der Syrncher von Volnderndorf vnd ich Elspet sein Hausfrow vnd ich Fridreieh sein brueder vnd vnser Swester Offmey vnd alle vnser Erben wir veriehen vnd tuen chunt allen den, di den prief ansehent oder horent lesen, di nv lebent vnd hernach chunftig sint, daz wir mit verdahtem mvet vnd mit guetem willen zv der zeit, do wir iz wol getven mohten, haben ze chauffen geben Otten dem Hofleich ze Pergmanstorf vnd seiner Hausfrown Margreten vnd allen ir Erben vnsers rehten aygens ein halbes lehen ze Pergmanstorf mit sechtzich phening gelts wienner mvnzz vnd mit Vier metzen habern dazv mit allem nvtz, vnd dazv gehoret, versucht vnd vnuersucht, wie so daz genant ist, vmb zwelifthalb phunt wienner phening, der wir reht vnd redleich gewert sein. Si schuln auch mit dem egenanten halben Lehen vnd mit der aygenschafft allen ir frvm damit schaffen, verchauffen vnd versetzen vnd geben, wem si wellen oder selen, wo si hin wellen, ze aintzigen aechern oder miteinander mit vnserm gueten willen an allen irresal. Nv habentz di aygenschafft geben gen Wienn zv dem Gotshaus vnser Vrovn hintz den Schotten den erbern herren also mit beschaidener red, daz sev, oder wer daz egenant halb Lehen inne hat, von der Hofmarch dienen schuln allerierlich fvnf wienner pheninge an sand Michels tag vnd nicht mer, weder Stewer noch dehain ander vmgelt, ze rehtem Purchreht. Wenn aber di Hofmarch verchaufft wirt, so schol man des vorgenanten Gotshaus amman geben ze anlait zwen wienner phening vnd ze ablait zwen phening vnd nicht mer. Wir wellen auch dev aygenschafft dem egenanten Gotshaus vnser Vrowen ze Wienne scherm fur alle ansprach, als reht ist in Osterreich. Naem dazselb Gotshaus darvber dehainen schaden mit reht an derselben aygenschaft, den schul wir in ablegen vnd schuln daz haben auf allen dem guet, daz wir haben in Osterreich. Man schol auch di vorgeschriben funf phening dienen, wer des Gotshaus vnser Vrowen amman ist. Daz di red also staet beleib vnd vnzebrochen, darvber so gib ich Jans vnd ich Friderich, wir brueder di Syrncher, disen prief versigelten mit vnsern baiden Insigeln zv einem vrchund vnd staeter sicherhait diser sache. Des ist gezeug Chunrat von Volnderndorf mit seinem Insigel vnd ander Erber laeut genveg. Der prief ist geben datz Sand Polten nach Christez geburtt vber dreutzehen hundert Iar darnach in dem Vier vnd viertzkisten iar, des Phintztags nach den Ostern."}
{"text": "Wir Peter von gots gnaden Abt vnd di gemain der Bruederschaft zu Glunichk veriehen offenwar an disem brief vnd tuen chunt allen den, di in sehent, lesent oder lesen horent, di nv lebent oder hernach chunftig werent, Daz wir mit wol bedachtem muet vnd mit veraintem willen vnd auch gemainem rat verliehen haben Hainreichen dem Chaltenpechken vnd seiner hausvrowen Breiden vnd allen jrn Erben vnsers guetes ain Hueb, di gelegen ist dacz Rrunnarn in Syrnikcher pharr ze rechtem Erbrecht in alle dem recht vnd Babenwerger aygen in der voktay ze Hag recht hat, mit alle deu, vnd dar czue gehoret ze holcze vnd ze veld, besuecht vnd vnbesuecht oder wi ez benant sei Also beschaidenchlieh, daz der vor genant Hainreich vnd sein Hausvrowe Breid vnd ir Erben vns vnd dem vor genanten Goczhaus ze Glunichk jaerleich von der selben Hueb geben vnd dienen schullen an sand Georigen tag fumf schilling gemayner wienner phennig ze einem Rechten dinst an all furczicht vnd ze vnserm Dem Vogtaydingen in dem Jar ze igleichem ainen vogt phennich vnd ze vaschang ain vokt hvn. Vnd sullen siu, der vorgenant Hainreich der Chaltenpekch vnd sein Hausvrowe Breid vnd ir Erben mit der vor genanten Hueb allen iren frum schaffen vnd werben nach Babenwerger Recht Also, ob ein wandlung geschiecht auf demselben guet mit einem Chauff oder mit dem tod, wer auf vert, der sol geben dreyzich phennig ze ablait, vnd der in vert, der sol geben dreyzich phennig ze anlait, als vor auzgenummenchlichen stet geschriben. Vnd daz in daz hinfur stet beleib vnd vnuerchert, Dar vber geben wir in disen gegenburtigen offenn brief versigelten mit vnsern paiden anhangundem Insigeln ze einem sichtigen vrchunde vnd ze einer ganczen vnd staeten warhait der selben sache. Vnd der selb prief ist gegeben, do von Christes geburt warn ergangen dreuczehen hundert Jar, dar nach in dem vierczigistem Jar an sand Gregorij tag."}
{"text": "Ich Wusk von Harach hern Dyetreichs svn vergich offenbar mit dem prief vnd tuen auch chunt allen den, dy den prief sehent oder lesen horent, dy nv lebent oder noch chvmftig sint, daz ich mit wolbedachtem mvet zder zeyt, do ichs wol getun mocht, mit rat vnd gunst meiner hausfrown Agnesen vnd aller meiner erben recht vnd redleich geschafft hab Vnser vrown zv dem chloster gen Hohenfurt mein gut gelegen in dem Chvnigslag in Schenchenvelder pharr genant in dem Pavmbgarten, da Hainreich zden zeyten auf gesezzen ist vnd daz mein vreys aygen gewesen ist vnd daz mir gedient hat zehen schilling phenning gult, mit allen den rechten vnd nvczen, vnd ichs gehabt hab, vnd mit alle dev vnd darzv gehort, besucht vnd vnbesuecht, also mit beschaidenhait, daz der conuent vnd dy sammvng des egenanten chlosters daz selb egenant gut in nucz vnd in gewer schulten haben ze alle dem recht, vnd ichs gehabt hab. Vnd wenn daz ist, daz Got vber mich pevtt vnd daz ich nicht en pin, so schullen mir vnd allen meinen vodern dy herren in dem egenanten chloster vnsern jartag alle jar jarleich begen mit einer gewissen. Vnd darumb hab ich vorgenanter Wusk in daz vorgenant gut recht vnd redleichen aufgeben vnd richtig gemacht zder zeyt, do ichs wol getun mocht, also, daz ich noch mein erben vns furbas darnach nicht schullen stellen noch seczen noch chain chrieg darnach nimmer gewinnen. Daz dem eonnent vnd der sammvng des egenanten chlosters daz geschaefft vnd dy red also staett vnd vnuerchert beleib, darvber so gib ich vorgenanter Wusk von Harach in dysen offen prief fur mich vnd fur all mein erben wol besigelten vnd bestatt mit meinem anhangunden insigel, vnd zv einem zevg pezzer sicherhait mit meines lieben prueder insigel Dyetreich Penisch von Harach vnd meines lieben ohem insigel Hainreichs von Lozperch fur allen chvmftigen chrieg. Der prief ist geben nach Christes geburd drevczehen hvndert jar, darnach in dem acht vnd virczkysten jar dez svntags an sand Andres tag."}
{"text": "Wir die lut gemeinlich in der mitern Mark ze der Alten Rapreswile veriehen vnd tun kunt offenlich mit disem brief, als vns der durchluchtig hochgeporn furst vnser genediger lieber herr hertzog Lupolt von Osterrich von sundern gnaden entledigt hat funtzig march silbers Friburger gewichtes, dauon wir teglichen schaden geben musten, vnd dieselben funtzig mark er den edlen herren graf Donaten vnd graf Diethelmen von Toggenburg vff das phant ze Rapreswile geslagen hat, also geloben vnd verheissen wir bi guten truwen fur vns vnd vnser nachkomen, wenn der egenant vnser genediger herr hertzog Leupolt oder sin erben den vorgenanten satz ze Rapreswile von den obgenanten von Toggenburg zu iren handen losen vnd ledigen wellent, daz wir in denn zu derselben losung mit den vorgenanten funtzig marchen ze staten komen vnd in die dar geben sullen vnd wellen vnuertzogenlich vnd mit vnserm guten willen an alles geuerde. Vnd des ze vrkund so geben wir den brief von vnser vnd vnser egenanten nachkomen aller wegen versigelten mit der bescheiden Vlrichs des Valken von der Alten Rapreswile vnd Arnolts des Bruchis daselbs anhangenden insigeln, die der sach vsrichter vnd botten von vnsern wegen gewesen sind. Der geben ist ze Rinfelden nach Crists geburt dritzehenhundert jar, darnach in dem dri vnd achtzigisten jare, an samstag vor sand Lucien tag."}
{"text": "Ich Magens der alt Wulp vergich fur mich vnd fur mein hausfrawn vnd fur alle vnser eriben, di wir haben vnd noch I chvmftichleichen gewinnen, vnd tun chunt offenbar mit disem brif allen den, di in ansehent oder horent lesen, daz ich mit verdachtem mut vnd mit meinem guten willen vnser vrawen vnd ir gotzhaus ze Rattenhaslach vnd meinem herren abt Vlr vnd seinem conuent da selben Ofnein, di Engelbrecht hausfrawe von Albaren, dev selb vraw meins vater herren Magensen des Wulppen waz vnd mein, di selb egnant vrawe Ofnein mein egenanter vater dem vorgnanten gotzhaus geben hat fur aigen, vnd swaz chvmftichleich von ir cham, di heut lemptich sind vnd noch chvmftichleichen von dem geslacht choment, es sein man oder weib, daz selb wil ich egenanter Wulp, mein hausfraw vnd alle vnser eriben, di wir haben vnd noch chumftichleichen gewinnen, stat haben. Vnd haben auch hintz dem vorgenanten geslecht, waz von vrawen Ofnein chomen ist vnd noch chumftichleichen wirt, nimmermer nicht ze sprechen, weder nach ir leib noch nach ir gut, vnd sind ledichleichen vnser vrawen ze Rattenhaslach vnd des vorgenanten ir gotzhaus. Es ist auch ze merchen, dev mul ze Schospach, di e lehen ist gewesen von meinem oft genanten vater vnd di daz oft genant gotzhaus lang mit nutz vnd mit gewerd inne gehabt habent vnd noch habent, der selben lehenschaft verzeich ich mich fur mich vnd fur mein hausfrawn vnd fur alle vnser eriben, di wir haben vnd noch chumftichleichen gewinnen. Des sint taidinger gebesen: her Vlr der Schillicher der preiol, her Vlr der Oler der obernchellner ze Raitenhaslach; H der alt En, Jans der Purger, Jans der Schillicher, Ch der Feuichtner, H der Schonschuster vnd ander erberg leuit genuch. Daz in daz alles stat vnd vntzebrochen von mir peleib vnd von meiner hausfrawn vnd von allen vnsern eriben, also vor geschriben stet, gib ich in disen offen prif versigeltten mit meinem aigen anhangvnden insigel. Vnd ist daz geschehen, do man zalt von Christes gepurt dreutzehen hvndert jar in dem sechs vnd virtzichkisten jar, an dem lichtmizz tag."}
{"text": "Allen den, die disen brief an sehent, kvnden vnd vergiehen wir Hiltpolt von gotes genaden apt des gotzhus von sant Gallen, das wir haben versetzzet redlich vnd recht Amor von Horwvn vnd frv Adelhait siner elichhen wirten vs vnserm kelnhof ze Wile, den Rvdolf saelig der schulthais bvwet, an zwai vierzig stukke kernen Wiler messes, dv von den akkern vnd von den wisen ze zinse gant von dem selben kelnhof ze Wile, vnd sie bvwen die akker vnd die wisen selbe ald lihen sie andren luten ze buwent, des sie och gewalt hant, so sigen wir ald vnser nahkomen inen nicht me gebunden, vnd haben inen dv an zwai vierzig stukke kernen versetzzet, als da vorgeschriben stat, ze ainem gewerten phande fur funzig mark silbers Costenzer gewaegs, der sie vns gewert hant an barem vnd beraitem silber, das an vnsern vnd vnsers gotzhus offenbaeren nutzz komen ist an den steten, da mit wir grossen schaden verkamen, vnd wan wir vs dem vor genamten kelnhof ze Wil geben Eglin von Rosenberg hern Eglolfs saeligen sun von Rosenberg, des Bernank was, zwainzig mutte kernen sant Galler messes ze ainem vrsatzze, fur dv selben zwainzig stukke haben wir apt Hiltpolt da vor geschriben dem vor genamten Amor von Horwvn vnd frv Adelhait siner elichhen wirten versetzzet och redlich vnd recht ze ainem gewerten phande zwainzig stukke kernen sant Galler messes vs der oberen muli ze Wile, dv da haiset des Susen muli, vnd wenne wir ald vnser nahkomen den vor geschriben Eglin von Rosenberg verrichten vnd geweren des vrsatzzes, das vns dv zwainzig stukke ledig sint, so sol vns vnd dem gotzhus dv muli vnd och dv zwainzig stukke von der selben muli ledig sin von Amor von Horwvn vnd von frv Adelhait siner elichhen wirten, vnd sulen sie baidv Amor von Horwvn vnd frv Adelhait da vor geschriben dv an zwai vierzig stukke kernen vs dem vor genamten kelnhof ze Wil gar in nemen, als da vor beschaiden ist, vnd wenne wir apt Hiltpolt ald vnser nahkomen geben funzig mark silbers Costenzer gewaegs Amor von Horwvn ald frv Adelhait siner elichhen wirten, so sol vns vnd dem gotzhus der vor geschriben kelnhof ze Wil ledig sin von aller ansprachhe, vnd wenne wir ald vnser nahkomen losen wellen, so sulen wir losen vor sant Johannes dvlt ze svngichten, taeten wir des nicht, so sulent sie des iares dv ain zwai vierzig stukke kernen in nemen vnd han, vnd swas sie oder ir erben des zinses geniesent, das geben wir inen ze rechter gabe vmbe iren dienst, den sie vns getan hant vnd tvnt vnd och noh tvn mugen, vnd vergiehen, das wir noch kain vnser nahkomen sie dar vmbe iemmer ansprechhen an gaistlichhem noch an weltlichhem gerichte. Ich Amor von Horwvn vnd frv Adelhait sin elich wirten da vor geschriben vergiehen ain warhait aller der dinge, so da vor geschriben stant, vnd ze ainer merer vnd besser sichherhait, das sie war sigen vnd stast beliben, so gip ich Amor von Horwvn da vor geschriben disen brief besigelten mit minem insigel, vnder das sich bindet frv Adelhait min elich wirten da vor genemt, alles das war ze haend, so da vor geschriben stat. Dirre brief wart geben ze sant Gallen, an der hailigen tag Primi et Feliciani, do man zalt von gotes geburte drvzehen hundert iar vnd darnah in dem zwainzegosten iar."}
{"text": "Wir graf Fridrich von Zolr der elter herre ze Schalczburg, graf Fridrich sin bruder chorherre ze Ogspurg, graf Fridrich von Zolr ritter, graf Fridrich von Zolr, den man nemmet graf Mulli, des selben graf Fridrichs von Schalczburg elichen sun, veriehen vnd tun kunt mit disem brief allen, die in ansehent lesent oder horent lesen, alz der erwirdig vnser gnadiger herre abt Geori von gottes gnaden abt des gotzhus ze sant Gallen von besunder gnaden durch sinen guten willen graf Fridrichen von Zolr closterherren des vorgeschriben gotzhus ze sant Gallen min des vorgenemten graf Fridrichs von Zolr von Schalczburg elichen sun verlihen hat die propstye Zaisseltzhusen, den hof ze Truhtolfingen vnd den hof ze Frumerun, die von dem vorgeschriben gotzhus ze sant Gallen closterlehen sint, mit luten mit gutern vnd mit allen rehten nutzen vnd gewonhaiten vnd mit aller zugehord, daz wir da alle vier die vorgenemten von Zolr mit guten truwen gelopt haben vnd lobent mit disem brief, daz wir den selben graf Fridrichen closterherren dauorgenemt bi den vorgeschriben gutern vnd closterlehen vnd bi allen den rehten nutzen vnd gewonhaiten, so darzu vnd darin gehorent, es sie zins zehend erb erbschaft fall oder gelast, sullen lassen beliben vnd in daran nierner gesumen geirren noch bekrenken an geuard, also vns vnd vnsern erben an vnsern lehen vnd rehten, so wir vormals zu den selben vorgeschriben gutern gehept hant, vnschadlich. Wir sullen och den selben graf Fridrichen an den selben gutern vnd closterlehen dabi vnd daran schirmen gen manglichem vntz an ain gaistlich reht, an geuard. Beschah och, daz der vorgenemt graf Fridrich closterherre dauorgenemt vsser dem vorgenemten gotzhus vnd orden ze sant Gallen kami vnd lay wurd oder daz er ab gieng von todes wegen oder vnserm vorgenemten herren abt Georien oder sinen nachkomen vngehorsam wurd, daz wir dann vnsern vorgenemten herren abt Georien sinen nachkomen noch die, denen dann du selben guter vnd closterlehen, so im ietz ze mal verlihen sint oder noch verlihen werdent, von dem vorgeschriben gotzhus ze sant Gallen verlihen sint, an den selben gutern vnd closterlehen noch an den nutzen, so dauon kornent, niemer gesurnen geirren noch bekrenken sont weder mit gaistlichem noch mit weltlichem geriht noch an reht noch mit enkainen andren sachen weder von geltschuld von schaden von burgschaft von reht noch von gewonhait noch von dekainer lay ander sach wegen, wie sich das fuget, vnd daz och dann die selben guter vnd closterlehen mit allen rehten von vns vnd von vnsern erben gantzlich ledig vnd los sin vnd wesen sont vnd daz wir noch vnser erben enkain reht vordrung nach ansprach darzu nierner mer haben sullen. War och, daz wir oder vnser erben darumb gen vnserm vorgenemten herren abt Georien oder gen sinen nachkomen ze dem rehten kamin, daz su dann reht darumb haben sont vnd wir vnreht. Vnd des ze ainer warhait aller diser vorgeschriben ding vnd geding haben wir die vorgenemten alle vier von Zolr vnseri insigel gehenket an disen brief. Der geben ist ze Schalczburg an dem nahsten fritag nach sant Jacobs tag ze howat in dem jar, do man zalt von gottes geburt druzehenhundert jar vnd darnach in dem sibentzigosten jar."}
{"text": "Wir Albrecht von gotes genaden, Bischof ze Pazzaw bechennen, vnd tun kunt offenleich mit dem brief, das vns der Ernwirdig vnd die gaistleichen vnser lieb in got der Abbt vnd der Conuent des Chlosters ze Wilhering vnsers Bistumes mit alten guten briefen vnd vrkunden vnserr voruordern saligen redleich vnd genugsamleich bewiset habent, das si vnd dasselb ir Chloster ze Wilhering genad vnd freyung haben iarchleich zu einem mal auf dem Jn vnd auf der Tunaw ze Obernperg vnd ze Pazzaw, an vnsern vnd vnsers gotzhauss Mawtten zu iren vnd des egenanten irs chlosters chost vnd notdurften ein pfunt weits Saltz an Mawtt, an zol vnd an alle furuart frey ze furen. Darumbe baten si vns diemutlich mit vleizze, das wir in, vnd demselben irem Chloster die genad vnd freyung ruchten zu bestaten. Nu haben wir angesehen ir diemutig pet, vnd wir haben in vnd irem vorgenanten Chloster zu vordrift durch gotz vnd ires strenngen orden, vnd auch durch vnserr, vnd aller vnserr voruordern vnd nachkomen sunder hail vnd salden vnd des ewigen Ion willen mit gunst vnd willen vnsers Ernwirdigen Capitels ze Pazzaw die egenanten ir genad vnd freyung vernewt vnd bestatt vnd vernewn vnd bestaten die auch wizzentleich mit dem brief, so das si ein pfunt weits saltz an baiden vnsern Mawtten ze Obernberg vnd ze Pazzaw hin fur iarch leich ze einem mal an Mawtt, an zol vnd alle furuart frey furen sullen in der mazz, so oben berurt ist, daran si vnd das offtgenant ir Chloster von vns, allen vnsern nachkomen vnd auch von allen vnsern Mawttnern, Richtern, zollnern vnd andern vnsern Amptlawten gegenwurtigen vnd chunftigen furbas ewichlich vnbeswart vnd vngeirret sullen beleiben slechtlich an alles geuerd. Vnd des zu sichtigem vrkunde geben wir in den brief besigelten mit vnserm vnd mit des vorgeschriben vnsers ernwirdiges Capitels ze Pazzaw angehangen insigeln, die dasselb ir insigel ze zeugnuzze der obgenanten sach vnd hanndlung an den brief gehangen habent in vnd irs Capitels hab, doch an allen schaden, Der geben ist ze Pazzaw an sand Nicolai abent nach Christi gepurde drewtzehenhundert iar vnd in dem siben vnd Sibentzigistem iare."}
{"text": "Ich Niclas der fleischakker zu den zeiten purger ze Mawttaren und ich Margret sein hausfraw und unser erben verjehen und tun chunt allen den di disen prief an sehent, lesent oder hornt lesen, di nu lebent oder hernach chunftig sind, das uns di erbern herrn herr Dietmar zu den zeiten probst und di gemain der chorherrn dacz Sannd Polten habent gelassen einen weingarten des ain jeuch ist, und leit an dem Leitkerperig ze nachst unserm weingarten, also beschaidenleich, daz wir inn dovon alle jar auf ir siechaus dienen sullen an sand Merteins tag zwenner wienner phenning ze purkchrecht und funf schilling phenning ze dienst. Und das inn der dienst dester sicher sei, hab wir inn ze ebentewr gesaczt dreissig phenning dienst di do ligent auf ainem weingarten, der do ist Weygl Herweigs und seiner erben und leit hinder der stat ze Mawtaren zu nagst Fridleins des pinter haus. Wir mogen auch den vorgenanten weingarten mit irm willen verseczen und verchaufen in allem dem recht, als wir inn von in haben, also weschaidnleich das di egenanten dreizzig phenning schullen bleiben ze einer ebentewr zu irm dienst pei dem weingarten. Und das inn das stet und unzebrochen beleib, daruber geb wir in disen offen prief mit herrn Niclas von Brun ze den zeiten richter ze Mawtaren und herrn Sampsons Cciczholfs ze den zeiten purger ze Mautaren anhangunden insigln versiglt, die diser sach gezeug sind mit irn insigln ze ainem urchund der worhait. Gegeben ze Mawtarn nach Christes gepurd dreuzehenhundert jarr darnach in dem funf und funfzigistem jarr, an sand Merteins tag."}
{"text": "Ich Haug von Ingolfstat Purger ze Wienne vnd ich Chunigvnt sein Hausfrowe veriechen vnd tvn chvnt an disem prief allen den, di in lesent oder horent lesen, di nv lebent vnd hernah chvnftig sint, daz wir willichlichen vnd gern mit gesampter hant, mit verdahtem mvet, vnd mit vnser frevnt gueten rat, ze den ziten, do wir ez wol getvn mochten, daz vns nieman dar an geirren mochte, durch svnderlicher lieb vnd triwe, die wir lange ze dem Chloster datz dem heiligen Crevtz gehabt haben, do ouch wir vnser begrebnvsse haben erwelt, vnd ouch durch vnser Sel vnd durch aller vnser vordern Sel hail willen vnd durch got ledichlich geschaft vnd gegeben haben einen weingarten ze Cvmpoltschirchen, dez Perchmaister Rueger do selb ist, vnd dienet ze sant Michels misse fvmf vnd zwainzich phenning vnd den Prvedern von Maurbach ze Perchreht vierdalben emmer weines. Wir schaffen vnd geben ouch dem vorgenanten Chloster vier phvnt wienner phenning geltes purchrechtes vf vnserm Haus, daz da leit in der wollzeil, vnd dienet der Greiffin ze Purchreht an sant Gergen tag sechs phenning; daz purchreht vnd daz gelt sol man dienen, als gewonhait ist ander purchrecht ze dienen noh der Stat gewonhait, ze sand Michels tag an zechen ainlef Schilling, ze weinahten an zechen ainlef Schilling, vnd an sant Gergen tag an zechen ainlef Schilling. Dar nah schaf vnd geb wir ouch dem egenanten Chloster aht phvnt Wienner phenning geltes purchrehtes vf einem hof, der da leit ze Otackerin vnd ist hern Dietriches vnder den Louben, vnd ouch vf einem Povmgarten vnd vf einem Weingarten, die zv dem selben Hof gehorent, vnd vf allem dem, daz dar zue gehoret, ez sei versuccht oder vnuersuecht, oder swie ez genant si; daz selb purchreht sol man ouch dienen, als do vor gescriben stet, ze sant Michels tag vierzich vnd drithalb phvnt, ze Weinahten vierzich vnd drithalb phvnt vnd an sant Gergen tag vierzich vnd drithalb phvnt. Ouch sol man wissen, swenne der vorgenant Dietrich vnder den Louben dem vorgesprochen Chloster geit vierzich March Silbers ie zwen vnd Sibentzich grosser pohemischer phenning fur ein March, daz denne der egenant Hof mit allen dem, daz dar zue gehoret, ledich vnd los ist. Man sol ouch wissen, daz wier ditz gescheft vnd geben stet wellen haben, wan ez vnser lestes gescheft ist. Wan swaz wir vor geschaft oder gegeben haben daz sol allez tod wider daz gescheft vnd geben sein, seit ez daz lest ist. Ouch sol man wissen, daz man alle iar Iaerlichen an vnserm Iartag, swer in dem vorgenanten Chloster Chelner ist, einen velligen vnd erbern dienst geben sol mit allen dem reht, als man andern dienst geit, daz die Herren vnd ovch die Prveder getrostet werden, daz si got dester fleiziclicher vmb vns biten. Vnd daz dise red stet ganz vnd vnzebrochen beleibe, dar vmbe geb wir in disen prief mit vnserm Insigel versigelt. Diser sach sint ouch gezeug her Chunrat der Chiburger, ze den zeiten Chelermaister, her Ott der Purgermaister ze den selben Zeiten, her Stephan der Chrigler vnd her Dietrich vnder den Louben, der Insigel aller an disem prief leit. Diser Prief ist gegeben ze Wienne, do man zalt von Christes geburt Dreutzechenhundert Iar dar nah in dem zwai vnd zwainzichisten Iar, an sant Margreten tag."}
{"text": "Ich Vdelhilt wilend Walthers Maigers von Altstetten saligen eliche wirtinn vnd ich Jos vnd och ich Walther von Altstetten die Maiger ir sune kundent vnd verjehend offenlich an disem brieff allen den, die in sehend oder horend lesenn, dz wir mit guter vorbetrachtung nach raut vnser frund vnd erben vnd sunderlich ich Vdalhilt du Maigerin von Altstetten mit willen gunst vnd hand mins gnadigen herrn vnd rechten fogtes graff Rudolffs von Montfort herrn ze Veltkilich habend ze koffenn geben recht vnd redlich ains schlechten ewigenn koffs dem ersamen herrn bruder Cunratenn von Pender vnd sinen erben, ob er enwer, die vier schilling jarlichs pfennings geltz Costenczer muncz, die wir hattond vsser allem dem ligendemm gut, dz Haincz der Kaller von Runggell haut, es sigind acker wisenn holcz veld wunn vnd waid, wie es namenn haut vnd wa es gelegen ist, mit aller zu gehord vnd rechten, als wirs vncz her inne geheppt vnd genossenn habind, habind wir im vnd sinenn erben ains schlechten ewigenn ze koffend geben vmb sechs vnd drysg schilling pfenning als guter Costenczer muncz, der wir gar von im gewert sind, dez alles wir vnd vnser erben sin vnd siner erben gut weren sin sollend nach recht vmb disen ewigen koff dez obges pfennings geltz, wa si sin jemer notturfftig werdent an gaistlichem oder an weltlichem gericht. Vnd dz diss alles war vnd stat belibi, dez ze vrkund henkend wir all dry vnsru insigell an disenn brieff. Ich Vdalhilt du Maigerin von Altstetten han och zu merer sicherait gebetten min obgen herrn vnd vogt grauff Rudolffen von Montfort herrn ze Veltkilch, dz er ze vrkund diss kouffs sin insigell hengt an disen brieff, dz selb min insigell ich grauff Rudolff von Montfort herr ze Valtkilch durch flissig bett miner mumenn frow Vdelhiltinenn der Maigerin von Altstetten vnd och ze vrkund diss kouffs, der mit miner hand volbracht ward mit allen sachenn, als es wol krafft mocht gehan, gehengt han an disenn brieff, won ich dez tages ir rechter vogt wz. Vnd ward der brieff ze Valtkilch geben, do man zalt von Crists geburt drizehenhundert jar, sechczg jar vnd darnach im achtenden jar, an sant Gregorien tag im merczen."}
{"text": "Ich Rupel Aher, weilent Burger in der Vest ze Obernperg, vergich offenlich mit dem brief, fur mich, fur mein Erben, Freund, Helffer vnd diener, vmb das Ros, daz mir meinsgnaedigen Herrn Hern Pilgreims Erczbischofs ze Salzburch, Legaten des Stuls ze Rom, vnd in seins Gotshaus dienst abgangen ist, die weil ich sein burger ze Obernperg gewesin pin vnd auch vmb all ander sach, vnd Schaeden, dar vmb er mir ichts schuldig vnd gepunden waer, wie sich daz gehandelt hiet, vncz auf den Heutigen tag, daz mich des mein vorgenanter Herr von Salczburch, gaentzlich vnd gar ausgericht vnd beczalt hat, das mich wol genugt, Also daz ich, noch mein Erben, noch ander ieman von vnsern wegen, dar vmbnoch dar nach hincz meinem vorgenanten Herren von Salzburg, seinem Gotshaus, vnd nachchomen noch hincz allen den iren, furbas nimmermer, ichts ze sprechen noch ze vordem sullen noch wellen haben, mit recht noch an recht, noch in dhainen Schaden dar vmb zu ziehen, in dhainem weg an gevaer. Das lob vnd versprich ich mit meinen trewn an Aydes stat, fur mich fur mein Erben, Frevnd, Helffer vnd diener, an gevaer, Vnd dar vber ze vrchund, gib ich den offen brief versigelten mit meinem anhangundem Insigel. Der brief ist geben ze Salzburch, do nach Christes gepurd ergangen waren, dreutzehen Hundert Jar darnach in dem Sechs vnd Sibenczigistem Jare, an sant Scolastice tag."}
{"text": "Allen den, die disen brief ansehen oder horen lesen, kunden wir Johanss, Heinrich vnd Eberhard von Bluemberg gebrueder, als wir vnserm lieben ohaimb Berchtolden dem Schuldthaissen von Hufingen weilendt Burckhartten seeligen des Schultaissen sohn zuo khauffen geben haben vnsern zehendten ze Munelfingen, der vnser lehen gewesen ist von dem gottshauss zuo sant Gallen, vnd vnsern kilchensatz ze Vnnodigen mit aller zuogehordt, der vnser aigen ist gsein, den selben zehenden vnd den kilchensatz der obgemelt Berchtoldt Schuldthaiss von vns gekhofft hett vmb dreyssig marrckh vnd drey marrckh guetts lottigs silbers Freyburger brandes vnd gewags, des selben silbers wir von dem obgenanten Berhtolden Schuldtheissen an vnsern redlichen nutz vnd notturfft gar vnd gentzlich bezalt vnd gewert sindt, als die khauffbrief vnd vertigbrief, die darumb geben sindt, dis alles eigentlich weisent vnd satzent, da veriechen wir die obgenanten von Blumberg alle drue offenlich, das wir geschworen haben gelert aydt ze den hailigen mit aufgehebten handen, dis khauffs vnd des zehendten fur lehen vnd des kilchensatz fur aigen recht weren ze sindt fur vns vnd fur vnser erben des vorgenanten Berchtolds des Schuldthaissen vnd seinen erben an allen stetten vnd gegen allermenigclichen nach dem rechten vngefarlich. War auch, das sich furbas erfund, das der ehegenant zehendt oder der kilchensatz sament oder sonder von vnsern wegen gegen iemandt hafft oder bekhumbert werendt ald ob von vnsern wegen iemandt ichts darauf erkhlegt ald erlanget hett mit gaistlichem ald mit weltlichem gericht, es sollen wir die obgenanten von Bluemberg oder vnser erben, ob wir entwerent, dem obgenanten Berchtolden Schuldtheissen oder seinen erben, ob er nitt wer, entrichten ledig vnd vnansprechig machen nach dem rechten vngefarlich in den nechsten vierzehen tagen nach der vergung. Och sollen wir bey den obgeschribnen vnsern ayden schaffen an Haman von Bluemberg vnseren brueder inwendig den nechsten monat darnach, so er here ze landt khundt, es er sich gegen dem obgenanten Berchtolden Schulthaissen vnd gegen seinen erben bind vnnd verpflicht mit aufgeben vertgen briefen vnd insigeln alls des, so wir vns gegen inen verpflicht vnd gebunden haben, nach weisung vnd sag der brief, die darumb geben sindt, ohn alle geuerdt. Vnd das alles ze nach mehrer sicherhait so haben wier die vorginanten Johanss, Hainrich vnd Eberhartt von Bluemberg dem ehegenanten Berchtolden Schulthaissen vnd seinen erben zuo vns vnd zu vnsern erben vnuerschaidenlich zu rechten burgen geben vnd gesetzt die frommen vesten vnser besonder guette frundt herr Egbrechten den Voten von Grauenhaussen ritten, Ruodoffen von Bluemberg sesshafft ze der althen Bluemberg, Rudgern vnd Wilhelbmen im Thurn von Schafhaussen gebrueder die elteren, Johan Schulthaissen von Hufingen vnd Hainrichen Gossrig von Schaffhaussen, also vnnd mit der beschaidenhait, ob wir oder vnser erben dem obgenanten Berchtholden Schultheissen oder seinen erben nit stett hieltendt vssrichtint vnd vollefurtint, was wir inen ie den vssrichten solten nach den zilen vnd den gedingen, so an disem brief geschriben sindt, wen den wir oder vnser erben vnd die vorgenanten burgen hierumb ermant werdent von dem obgenanten Berchtolden Schulthaissen oder von seinen erben ald von iren botten oder briefen ze hauss oder ze hof ald vnder augen, so sollen wir inwendig den nechsten acht tagen nach der manung anfahen ze laisten recht khundtlich geselschafft ze Villingen in der statt in offen wurtsheuser ze vailem guett vnuerdinget in gastes weise nach des landes recht, imer vntz dz wir dem obgenanten Berchtolden Schuldthaisen oder seinen erben gar vnd gentzlich aussgerichtent vnd vollfurent, wer vmb sie ie dan gemand handt, nach den gedingen, so an disem brief geschriben sindt, ohne geuerdt. Wele aber vnder vns den obgenanten schultneren oder den burgen dis gisellschafft mit iro selbs lip nitt laisten mugent oder wend, jer sy einer oder mer, der ieglicher soll ainen knecht mit ainem pferdt an sein statt gen Villingen zuo gisel legen, der fur in das laist in aller der weise, als hieuor geschriben steth, aber mit geding, so sond die knecht nach die pfert der wurt nit sein, an denen wir ie den laistent. Doch hatt der ehegenant Hainrich Gerberg mit des obgenanten Berchtolden Schuldthaissen willen vnd wussent im selber vssbedinget vnd vorbehalten, das er dis giselschafft ze Schafhaussen leisten soll vnd mag, so es zuo schulden khombt, doch in solcher mass, als hieuor geschriben stehet. Were aber, das gott lang wend, das der ehegenanten burgen einer abgieng von todes wegen ald von anderen sachen, wie sich das fuegti, das er zu diser burgschafft vnnutz wurdt, an des statt sollen wir oder vnser erben den vorgenanten Berchtolden oder seinen erben ie ainen anderen als guetten vnd gwussen burgen geben vnd setzen, als der abgangen gewesen ist, vngeuarlich inwendig den nechsten vierzehen tagen nach der vorderung. Thun wir des nut, so sollen wir oder vnser erben vnd die burgen, die dannach nutz sind, hierumb laisten in aller der weise, als hieuor geschriben steth, iemer vntz das der vnnutz burg bericht vnd ersetzt wirdt, als dickh es ze schulden khomet vnd wir darumb ermant werdint. Ob aber vnser kheiner sey gullt oder burg sein ehre vbersehe, das ob gott wyl nit beschehen soll, es erbrech vnd nut wuste, so er gemant wurdt, als vorgeschriben ist, welle es thunt, ier sig einer oder mehr, die vnd ier leuth vnd guott sollent vnd mogent der ehegenant Berchtoldt Schuldthaiss oder sein erben vnd wer inen das helffen will angreiffen vnd pfenden mit gaistlichem oder mit weltlichem gericht oder ohne gericht in stetten in dorfferen oder auf dem land, wie ald wa sy mugent oder wendt, vnd soll die, die ie den also gebrochen vnd missfahren hendt, nach ir leuth nach guett sament nach sonder hieuor nut schirmen khein recht nach gericht gaistlichs nach weltlichs freihait nach genad gesetzt geselschafft nach bindtnus der herren nach der stett aacht nach bann privilegia nach gelait nach khainer hand sach schurm furzug nach fund, so iemand furgeziehen finden ald erdenckhen khan oder mag, vnd soll der obgenant Berchtoldt Schuldtheiss nach sein erben vnd helffer mit dem angriff kheins wegs gefrefelt nach missfaren han, vnd sonnd auch die anderen gulten vnd burgen, die nit bruchig worden sind, von des angriffs wegen dester minder nit laisten. Wer auch, das der ehegenant Berchtold oder sein erben vnd helffer des angriffs zuo khundtlichem schaden khament, wie sich das fuegte vngeuarlich, den schaden allen sollen wir oder vnser erben dem selben Berchtolden Schuldthaissen oder seinen erben vnd iren helfferen gentzlich vnd gar vssrichten vnd ablegen ohn allen ihren schaden, vnd sollen auch wir vnd vnser erben vnd die vorgenanten burgen dem ehegenanten Berchtolden vnd seinen erben darumb hafft vnd gebunden sein ze laisten in aller der weise, als hieuor geschriben steth, wen es ze schulden khombt vnd wir darumb ermandt werdent. Dise vorgeschribne stuckh vnd articul alle gemeinlich vnd ir iegliche besonder sollen wir die obgenanten Johanss, Hainrich vnd Eberhartt von Bluemberg gebrueder vnd vnser erben statt halten laisten vnd vollefueren in aller der weise, als hieuor geschriben stehet, vnd sollen auch die obgenanten burgen vnd ir erben von diser sach giselschafft vnd burgschafft gentzlich vnd gar ledigen vnd losen ohne allen ihren schaden bey den obgeschribnen vnsern ayden ohne alle geuerdt. Vnd dess alles zuo wahrem vrkhundt so haben wir vnsere insigel fur vns vnd vnsere erben offenlich gehenckht an disen brief. Och veriechen wir die vorgenanten Egbrecht der Vott von Grauenhaussen ritter, Ruodolff von Bluemberg sesshafft zu der alten Bluemberg, Rudger vnd Wilhelbm im Thurn von Schaffhaussen die elteren gebrueder, Johanss der Schuldthaiss von Hufingen vnd Hainrich Gerberg von Schafhaussen, das wir vmb dis vorgeschriben sachen vnuerschaidenlich recht burgen worden seind vnd das wir auch geschworn haben gelert ay zuo den hailigen mit aufgehebten handen, hierumb zu leisten vnd ze thunt alles, das hieuor von vns geschriben steth, als dickh es ze schulden khombt vnd wir darumb ermant werdent. Vnd des ze offem vrkhunt so haben wir vnsere insigell auch offenlich gehenckht an disen brief. Der geben wardt, da man zallt von gottes geburth dreyzehenhundert vnd achtzig jar vnd darnach in den funfften jar."}
{"text": "Ich Cunr. der Stosser ain frie lantrichter in der Piers von mines gnadigen herrn des Romschen kung Wentzeslaus gewallt vnd von des hochgeborn fursten vnd herrn genaden hertzog Fridrich ze Paygern tun kunt mit disem brief, das fur mich kam fur offen verbannen geriht an dem tag, als dir brief geben ist, die ersamen frown Wendol vnd Elsbet Schwestern herrn Cunr. saeligen tochtra von Stegen mit irem fursprechen dem erbern mann Vlin Berchtolde burger ze Lukirch vnd offnotund da vor geriht ir ietwedra ainen brief von iren elichen manne, die baid Wolf vom Stain genant sind, der vesten ritter herr Walzen vnd herr Cunr. sun vom Stain genant von Richenstain, vnd dieselben brief stundent also, waz die vorgenant ir elich frowa vf dem selben lantag tatind vnd vollfurtind von des koffes wegen, den der vorgenant herr Walz vnd Wolf sin sun vom Stain getan hettind mit dem erbern mann Vlin Burgi Stattamman ze Lindow vnd Rudi Mayger burger ze Lindow von der zwayger hof wegen, da hutt ze tag vff sitzet Peter vnd Jacob die Schertweggen, vnd von des wingarten vnd bongarten vnd des halben torrggels wegen mit aller zugehort, du gelegen sint ze Raeterschu vnd lehen ist von sant Gallen, nach wisung saz vnd lutung der kouffbrief, die sy darum von inen hand, das sy da zu iren guten willen vnd gunst gaebint, wann sy von ehhafftiger not nit selber dazu vf den lantag mohtind kumen, vnd was die vorgenant ir elich frowa baid reht vordrung ansprach je hettind gehebt oder vmmer gewinnen mohtind, von welen rehten vnd sachen daz wari, zu den vorgenanten guten, das sy sich des entzihen vnd vfgen soltind gen dem vorgenanten Vlr. Burgin vnd Rudi Mayger wie crafft vnd macht han solte vnd noturfftig wari vnd och reht, vnd waerind och die vorgenant frowa baid darvmb fur geriht kumen, wie si daz vollfuren soltind, wan dez warend si willig ze tund, do fragt ich vmb, do ward ertailt mit gemainer vrtail, daz die vorgenant frowa baid vogt namind nah der vorgenanten brief sag, daz hetti wol krafft vnd maht vnd waeri och reht, vnd do inen daz also ertailt wz zetund, do nam die vorgenant frow Wendel ze vogt den vorgenanten herr Waltzen vom Stain iren lieben schweher, do nam die vorgenant frow Elsbet ze uogt den frummen mann Herman Wielen iren lieben ohen, die inen mit vrtail vnd mit reht ze vogten geben wurdent nah der vorgenanten brief sag, die si offnotund von der vorgenant ir elich mann wegen, vnd do daz geschah, do ward ertailt mit der merun vrtail, daz sich die vorgenant frowa baid mit irn vorgenanten vogten vnd henden sich entzigend vnd vfgaebind aellu ira reht vordrung vnd ansprach, die sie hettind gehebt oder vmmer gewinnen mohtind, von welen sachen vnd rehten daz wari, zu den vorgenanten guten in min dez vorgenanten lantrihters hand vnd vs miner hand in der vorgenanten Vlr. Burgi vnd Rudi Mayger hand vnd gewalt, ds hetti wol krafft vnd maht vnd wari reht, vnd do inen daz also ertailt ward zetund, do vollfurtund daz die vorgen frowa baid mit iren vorgenanten vogten, wie vrtail vnd reht gab vnd alz vor mit worten beschaiden ist, vnd gabent alle vorgenant sach vnd stukh vf fur si vnd all ir erben mit allen worten werken getaten vnd mit aller crafft, so dazu notdurfftig ist von gewonhait vnd von reht, also daz si noh ir erben noh niemend von iren wegen die vorgenanten Vlr. Burgi vnd Rudi Maiger noh kainen iren erben an den vorgenanten guten, als ir koffbrief darvmb wisend vnd sagend, numerr mer kain vordrung noh ansprach dazu noh daran nit me haben sond von dehains rehten wegen weder vf gaistlichem oder weltlichem geriht noh an kainen stetten, da es in ze schaden kumen mohti, vnd dez alles hieuor geschriben stat han ich vorgenant lantrihter von der vorgenanten frowen baiden vnd iren vogten bett wegen alle vorgenant sach vnd stukh braht vnd vfgeben in der vorgenanten Vlr. vnd Rudis hand vnd gwallt, wan si da vor geriht nit warend, vnd wenn dz also geschahi, so mohti es wol crafft vnd maht han in aller der wis, alz ob si selber vor geriht warind gewesen. Dez allez ze warem vrkund gib ich dem vorgenanten Vr. Burgi vnd Rudin Mayger vnd iren erben disen brief besigelt mit des lantgrihtes insigel vnd och vnder der nahgeschribnen insigel, wan mir daz vnzerworffenlih ertailt ward zetund. Des ze vrkund henk ich dez gerihtes insigel an disen brief. Ich Waltz vom Stain, ich Herman Wiele baid vogt hieuor genant vergehend der vogty alz vorbeschaiden ist vnd mit vnserm willen vnd gunst geschehen ist, des ze ainer sicherhait henkend wir vnsru insigel och an disen brief, wan vns daz och ertailt ward zetund, waeri aber ds dir brief buswirdig oder gebresthafftig wrdt, dennoht sol er dem vorgenanten Vlr. vnd Rudin vnd iren erben krefftig vnd gut sin an allen stetten, wa es notdurfftig ist vnd sin bedurffend. Vnd ist der brief geben ze Lukurh vor lantgeriht mit vrtail vnd mit reht an dem samstag vor dem wissen sunnentag, do man zalt von gottes geburt druzehenhundert jar vnd zway vnd ahtzig jar."}
{"text": "Allen den, die disen brief sechent oder horent lesen, kunden wir graf Johans von Habspurg, . . der vogt vnd der . . rat der stat ze Rappreswile vnd wir Johans von Hasla vnd Otto von Rambach phleger des spitals ze Rappreswile vnd ich bruder Johans Banwart spitalmeister des selben spitals vnd der durftigen vnd veriechen offenlich an disem brief fur vns vnd alle vnser nachkomen, die wir festklich vnd eweklich hie zu binden, won och alles daz, so hie nach verscriben ist, war stet vest vnd ewig beliben sol nu vnd hie nach iemer me an sumung vnd an allen irsal, daz wir mit bedachtem mut mit wisem rat vnd sunderlichen durch guten nutz des vorgenanden spitals mit dem erbern manne Vlrich von Russinkon burger ze Rappreswil vberein komen sien vnd er mit vns vmb ein selgeret, so er siner sel vnd aller siner vordren oder nachkomen selen ze heil ze trost vnd ze ruw durch got vnd durch den heiligen geist luterlichen geordenot hat, mit solicher bescheidenheit vnd ordenung, daz der vorgenand spitalmeister vnd alle sin nachkomen iemer me eweklich an sumung jerlichen vierstunt im jar ze den vier fronvasten in ieklicher fron vasten an dem fritag bachen sullent ein mut kernen Rappreswiler messes vnd dar vs machen zwentzig vnd hundert prot, dero man zwei geben sol ze ielicher fronvasten eim priester, der caplan ist in dem vorgenanden spital, daz ander brot man geben sol ze einer spende armen luten vnder der kilchtur ze Rappreswil vnd nach sim tod nebent sim grab in dem kilchof an alle geuerde, vnd sullent dar zu nemen, so man die spenden teillet, einen sinen nechsten frunt vnd nachkomen, der die spenden ordene vnd helf teillen, als vor geschriben ist, dis alles, so vor geschriben ist, ein ieklicher spitalmeister eweklichen vsrichten sol bi dem eit, so er dem spital schwerent wirt truwe vnd warheit, vnd sunderlichen so sol man dien spitalmeistern daz selb in den eit geben vnd binden, won aber dis spendan ewig sint, lebti denn enkein des vorgenanden Vlrichs nachkom, als die lut abgant vnd todemlich sint, so sol doch ein ieklicher spitalmeister, der denn spitalmeister ist, bi dem eit, so er gesworen hat, oder die husbruder die spenden vs richten vnd teillen iemer me eweklich ze den vier fronvasten, als vor geschriben ist. Vnd sullent och die spenden vf dem hus des spitals, da die durftigen vnd husbruder inne wonhaft sint, stan vnd vf allen den gutern, so der spital inne habent wirt, won och der vorgenant Vlrich von Russinkon die vorgenanden vier mut kernen, die man eweklich ze spendan geben sol, recht vnd redlichen koft hat vf dien vorgenanden gutern vmb sibenzig phunt phenning Zuricher muntz, die in des vorgenanden spitals der husbruder vnd der durftigen des spitals guten vnd offenbaren nutz komen sint. Vnd ze merer sicherheit, daz die vorgenanden spenden an furzug eweklichen werden berichtet mit der ordenung, als vor geschriben ist, an alle geuerde, so haben wir vf den vorgenanden spital die durftigen vnd husbruder ein vrsatz gesetzzet, wer daz man keines males iemer liessi kein spend der vorg abgan, also daz si nut bericht wurdi, als vor geschriben ist, an geuerde, als dik daz beschicht, so ist ein spitalmeister vnd die husbruder des vorgenanden spitals an wider rede vnd an allen furzug gebunden ze gebenne dien geistlichen herren von Ruti ein mut kernen vnd dien geistlichen frowen von Wurmspach ein mut kernen Rappreswiler messes, dar vmb man vnsern spital vnd alles sin gut an griffen sol vnd mag, vntz man dien vorgenanden klostern die zwen mut kernen vs berichtet. Dis ist alles beschechen mit aller der sicherheit ehafti worten vnd werchen, als man ein ewig selgeret versicherren sol vnd mag, daz es billich kraft vnd macht nu vnd hienach iemer me haben sol, vnd loben och wir hie wider niemer ze tunne mit worten noch mit werchen mit reten noch mit gedeten mit geistlichen noch mit weltlichen gerichten noch mit keinen sachen, so nu oder hie nach hie wider ieman erdenken kond oder mocht. Vnd des offennem waren stetten vnd ewigem vrkund so han ich graf Johans von Habspurg disen brief offenlich besigelt mit minem insigel vnd wir der vogt vnd der rat disen brief offenlich besigelt mit vnser stat insigel, vnd wir die vorgenanden phleger vnd der spitalmeister haben och disen brief offenlich besigelt mit des vorgenanden spitals insigel. Der geben wart, do man zalte von gottes geburte druzechenhundert jar, vierzig jar, dar nach in dem sechsten jar ze ingentem meiien."}
{"text": "Ich Ludweyg ab dem Stayn vnd mein Hausfraw. Vnd all vnser Erben, Wir veriehen offenlich mit dem prieff allen Lewten gegenburtigen vnd chunftigen, Daz wir vnser Genedigen Herren Hern Rudolffen von Waltse vnd Hern Iorigen seinen Vettern, vnd all ir Erben gantz vnd gar ledig lazzen haben vnd lazzen sew auch ledig mit dem gegenburtigen prief, aller der zuspruch die wir ye hintz in gehabt haben, mit priefen, oder an prief es sey vmb Geltschuld von Parigschaft wegen, von dez pawz wegen ze Reychenaw, oder von dienstez wegen vnd wie all zuspruch genant oder gehaizzen mugen, die wir zu vnsern vorgenanten genedigen Herren gehabt haben vncz auf den heutigen tag, Si seind von Hern Eberharts seligen wegen, wie die genant sint, der hab wir sev gancz vnd gar ledig lazzen, also das wir noch vnser Erben, hintz in noch hincz iren Erben noch hincz aller irer Hab daruber nymer mer dhain ansprach gehaben noch gewinnen schullen, weder mit recht noch an recht, Wer aber das chain prief furbas von vns fur chom, da mit wir in zusprechen wolten, die schullen Tod vnd zu nichtew sein, vnd chain chraft nymer haben, an alain, der prief der do sagt, daz mich mein seliger Herr Her Eberhart von Waltse Hintz Erharten von Pogenhofen versatzt hat, Vmb Hundert vnd virtzigk phunt phening, Was ich furbaz nach dem heutigen tag, da von schaden nem, da schol ich meins priefz inn geniezzen, den ich von meim seligen Herren Hern Eberharten darumb hab, Waz sich aber vor dem heutigen tag vergangen hat, da sint si mir nichtz vmb gepunten, weder vil noch wenikch, vnd dez ze Vrchund, Geben wir in den prief versigelt mit meins vorgenanten Ludweigs ab dem Stain angehangen Jnsigil, Der sach ist zeug Peter der Hinderholczer phleger ze Steyr mit seim angehangen Jnsigil, im an schaden, Der prief ist geben datz Sewsenek, nach Christes geburt, Dreutzehen hundert Jar, darnach in dem Acht vnd Sibenczigistem Jar, dez nachsten mitichen nach sant Vlreichs Tag."}
{"text": "Ich Wuelfing von Randekk tuen chunt vnd vergich offenleich an disem brief allen den di in sehent oder hoerent lesen, daz ich gelobt vnd verhaissen han vnd gesworn ze den haligen fuer mich selb vnd fuer all mein erben vud all mein nach chomen die ich hie zue pind vnd verpunden han, meinem gnadigem herren bischolf Emychen von Freysing vnd allen seinen nach chomen vnd dem gotshaus ze Freysing, swenn ich oder chain mein erb oder nach chomen daz haus vnd di purch ze Randek wellen verchauffen oder hin geben, daz schuell wir nieman andrer geben, noch verchauffen denn meinem herren bischolf Emychen oder seinen nach chomen vnd dem goczhaus ze Freysing vnd nieman andre, vnd sei wir im vnd seinen nach chomen vnd dem goczhaus ze Freysing gepunden ze tuen durch recht vnd auch von der landez gwonhait ob si daz haus vnd di purch gern wellen chauffen vnd haben, wan ez lehen ist von meinem herren bischolf Emychen vnd von seinem goczhaus ze Freysing. Doch hat mir mein herr bischolf Emych zwainczg pfunt Wienner pfenning geben vnd zwen mutt chorns vnd ein vas weins, der pfenning vnd dez chorns vnd dez weins ich gar vnd gaenczleich von im gewerd pin vnd enpfangen han, dar vmb daz ich mich vnd mein erben vnd all mein nach chomen han verpunden daz ich daz haus vnd die purch ze Randek nieman andrer schol geben, noch verchauffen, noch ze chauffen geben weder vmb pfenning, noch vmb vrbar, denn meinem herren bischolf Emychen vnd seinen nach chomen vnd dem goczhaus ze Freising, swenn ez mir oder meinnen erben vail ist oder vail wirt, so schullen wir da mit nicht anders tuen noch wandeln, nur als vor geschriben stat an disem brief. Wellen aber meinev chint nach meinem tod chainen wandel haben mit verchauffen dez haus vnd der purch ze Randek, daz muegen si wol tuen vnder ein ander vnd gegen ein ander vnd gegen nieman andrer denn gegen meinem herren bischolf Emychen vnd seinen nach chomen vnd dem goczhaus ze Freysing. Ez ist auch also gered vnd taedingt zwischen meinem herren bischolf Emychen vnd mir, wirt mir vnd meinen erben daz haus vnd di purch ze Randekk immer vail, daz ich oder mein erben daz haus und die purch ze Raudekk wellen verchauffen und hin geben, so schol mein herr bischolf Emych oder sein nach chomen ob er nicht en ist, und daz goczhaus ze Freysing zwen man nemen, ich oder mein erben ob ich nicht enpin, schollen auch zwen man nemen und swaz die vier mir oder meinen erben ob ich nicht pin, haissent geben vmb daz haus uud vmb di purch ze Randek, dez schol man mich oder mein erben ob ich nicht pin, weren gancz und gar in den naechsten drijn monaten darnach und der chauf geschicht. Swo aber ich oder chain mein erb oder mein nach chomen da wider icht taeten mit hin geben oder mit verchauffen mit dem haus und mit der purch ze Randek denn hie vor geschriben stat an disem brief, dez got nicht well, so schol daz haus uud di purch ze Randek dem goczhaus ze Freysing und swer denn bischolf ist ze Freysing, gaenczleich veruallen sein und schol ich, noch chain mein erb und nach chomen chain recht mer haben ze dem haus und ze der purch ze Randek. Mein herr bischolf Emych hat mich und allen meinen erben gelobt und verhaissen fuer sich und fuer all sein nach chomen, ob im vnd seinem goczhaus daz haus und di purch ze Randek werdent, so schol er mich und mein erben an anderm guet daz wir haben vmb di purch ze Randek, nicht chuemmern, noch schadigen, noch ze schaden pringen an ein recht, er noch sein nach chomen. Dar vmb hat er mir und meinen erben seinen offen brief geben. Disev taedinch uud puentnuesse die sint geschehen ze Vrmaruelt und ist da pei gewesen mein liebev gnaedigev frawe, frawe Adelhayt von Reynsperch mit der gunst und mit der rat und willen ich ez tan han, daz ich mich und all mein erben der vorgeschriben puntnusse han verpunden, und her Hainr. meins herren chapplan bischolf Emychs. her Haertweig uud her Ott von dem Wasen, her Albrecht der Prater, und her Leupold der Vaerel ritter, Ott der Haesib, Chuenrat der Hager, Goetfrid von Fruebresteten uud Herwart mein sun. Daz ich und all mein erben allen dez gepunden sein ze laisten und staet ze haben und ze vol fueren als daz hie vor geschribeu stat an disem brief, dar vmb han ich meinem herren bischolf Emychen und seinen nachchomen und dem goczhaus ze Freysing disen brief geben versigelt mit meinem insigel. Dirr brief ist geben ze Vrmaruelt do man zalt von Christez gepurd zwelif hundert iar und in dem fuemf und nainczgistem iar, an dem naechstem Pfincztag nach sant Goergen tag."}
{"text": "Wir Ott techant, Emch von Alczay pfleger des goczhaus ze Frising, vnd Ott von Liehtenstayn chamrer in Steyr veriehen offenlich mit disem brief allen den dy in sehent oder horent lesen, daz der erber man her Friderich von Welcz an ainem tayl vnd dy purger von Welcz an dem andern tayl alle dy chrieg vnd veintschafft dy zwischen in gewesen sint an vmb Peklein ayn der Ottlin gewunt hat , an vns gesaczt habent vnd vns gelobt habent bey iren trewn staet ze haben swaz wir dar vber sprechen, hab wir di selben chrieg also verriht vnd sprechen daz her Friderich fur sich vnd fur alle sein freunt aller purger von Welcz vnd ouch ouzzer leut dy des gotshaus von Frising sint, gut frevnt sein sol, sullen dy vorgenanten purger vnd ouch ouzzer dy des gotshaus sint, hern Friderich da mit pezzern daz si zwainzich march Friescher pfenning geben sullen vor Vnser frown tag ze der Lie der schierst chvmt, da sol man vmb chouffen ein march gult da mit man widemwigez lieht vor vnsers hern levchnamen in dem goczhaus ze Welcz, sol daz selb lieht herm vnd seiner housfrown frown Jauten ewichlichen prinnen, ir bayder leib ze eren vnd lichem hayl. Swaz der pfenning wirt vber dy march gult dy man von den zwaincz pfenning chouffet, da sol man gult vmb chouffen dy der pfarrer von Welcz inn habl, der pfarrer oder ein priester an seiner stat darumb alle wochen ein mess singen en in sand Niclos chapell herm Friderich vnd seiner housvrown vrown Jevten sel zege. Ez sol auch der pfarrer von Welcz herm Friderich vnd frown Jevten bevilt begen s ab leib wirt, mit vigily vnd selmess. Daz daz herm Friderich vnd frown Jeuten ewichlich staet beleib, dar vber sol im der pfarrer seinen prief geben mit seinem insigel vnd mit der stat insigel als ez vormal verriht ist zwischen herm Friderichen chneht Berhtolten vnd Vllein vnd Ernsten Paben chneht vnd purger von Welcz vmb ir wunten, also sol ez noch staet beliben. Ich Friderich von Welcz burgraf daselb vnd wir dy gemayn purger von Welcz veriehen mit disem prief daz wir gern allez daz staet haben wellen daz dy obgenanten herrn gesprochen habent als der prief sayt, haben dar vber vnserev insigel mit sampt der vorgenanten herrn insigel an disem prief gelegt. Daz ist geschehen ze Welcz an sand Elspeten tag, do man zalt von Christes gepurd drevtzehenhundert jar; dar nach in dem dryn vnd zwainczigistem iar."}
{"text": "Ich Wulfinch der Gusner vnd ich Margret sein hausvraw vnd ich Thoman von Mewerperig vnd ich Christein sein hausvraw, vnd ich Peters, derselben Christein swester, paid dietreichs dez hager vnd der vorgenanten Margreten tochter vnd dartzue all vnser erben, wier verichen vnuerschaidenleich vnd tun chunt allen, di disen prief sehent oder horent lesen, daz wier tzwai gut inne gehabt haben, deu gelegen sint datz Taenne in Hoedigeinsperger pharr vnd viertzehen schilling geltz sint vnd haizzent auf der hub ze rechtem lantz satz von Ortolfen hern lewen sun von wartperig vnd von allen seinen erben vmb sechtzig phunt phenning newer wienner munz ze losen iaerchleich an sand Jacobstag mit alleu deu, vnd dar tzue gehort, versucht vnd vnuersucht, vnd auch wier auf di selben gut vnd auf den satz getailt sein mit rechter furtzicht vnserr prueder Fridreichs vnd Vlreichs, vnd haben auch dez satzes vnserr jar enuollen mit staet gueter prief. Den selben satz haben wier mit wol bedachtem mut vnd nach rath vnserr nachsten vreunt vnd mit gutem willen vnd gunst aller vnser erben ledichleich gegeben vnd in geantwurt ze der tzeit, vnd wier iz wol getun mochten dem ersamen gotshaus datz sand Florian vnd der samnung da selben mit aller der stat vnd wier dar vber gehabt haben, vnd mit allen den nutzen, vnd wier ez inne gehabt haben, vmb di vorgeschriben pbenning, der wir gar vnd gantz gewert sein, wer aber ieman vnder vnsern erben, der die vorgenanten gut oder den satz haben wolt, oder dar nach sprechen wolt, der schol dem e genanten gotshaus geben di vor geschriben sechtzig phunt phenning auf den egenanten tag vnd schullen danne die gut von dem gotshaus ledig sein. Daz die wandlung der gut vnd dez satz staet vnd vntzebrochen beleib, als vor geschriben ist, dar vber geben wier disen prief versigilten mit der erbern herren jnsigel vnd mit den tzeugen, di ir jnsigel dar an gelegt habent, daz iz her Jans von Chapell vnd her Heinreich von volchenstorf vnd her vlreich der jung von Chapell, die wier dienstleich darumb gepeten haben, daz si ir insigel dar an gehangen habent, wand wier aygner jnsigel nicht enhaben, mit den tzeugen, di hie geschriben sint, her Heinreich von Od ze den tzeiten purchgraf ze windek, her lorentz von od, Chunrat der Rigler, Heinreich sein prueder, vlreich der Marschalich, Jans von Wurmtal. vlreich der laune, vlreich der Richter von Mauthausen vnd ander erber leut genug, den diseu sache wol chunt st. Der prief ist gegeben, do man von Christes gepurt tzalt dreutzehen hundert jar vnd dar nach in dem tzwai vnd viertzgisten jar an sand Mathyas Tag."}
{"text": "Ich Vlreich der Tanner, mein hausfraw Chunigund vnd all vnser erben vergehen vnd tun chund allen den, di disen brief sehent oder lesent hornt, daz wier mit herren hant vnd mit aller stat recht vnd redleich gesatzt haben Pentzen von Humbrechtzryed, seiner hausfrawn Agnesen vnd allen sein erben vnsern hof ze Holtzhaim, der lehen ist von dem von Chappeln, mit alle die, vnd darzu gehort ze holtz vnd ze veld, versucht vnd vnuersucht, vmb dreizk phunt alter wienner phening, der wier gewert sein, darvmb wir in alleriarchleich ledigen vnd losen schullen zu vnserer Vrowentag der diensttzeit viertzehen tag vor vnd virtzehen tag hinnach. Wier sein auch dez vorgenanten satz auf dem egenanten hof ier gewer, wo in dez not geschiecht, als lantz recht ist. Tun wier dez nicht, swaz si dez dann schaden nemment, den schullen wier in ablegen vnd schullen si daz haben auf vnsern trewn vnd darzu auf aller vnserer hab, swo wier di haben versucht vnd vnuersucht. Daz di red stat vnd vntzebrochen beleib, darvber gib ich disen brief gesigelten mit meinem anhangunden jnsigel, vnd dez zu einer pezzern sicherhait vnd zevgnuzz mit meins oeheims jnsigel Albrecht Wieli, der daz an hat gelegt durch meiner pet willen iem an schaden. Der brief ist geben nach Christes gepurd drevtzehen hundert iar vnd in dem ayns vnd fumftzkistem iar an sand Cholmans tag."}
{"text": "Ich Heinreich, weiln Chellerschreiber des edeln Hochgeboren Fursten Herzog Albrechts selig ze Osterreich, ze Steyr vnd ze Chernden, vergich vnd tun chunt allen den, die disen brief Lesent oder horent lesent, die nu Lebent vnd hernach chunftich sind, Das ich mit meiner Erben gutem willen vnd gunst, mit verdachten mut zu der zeit, do ich es wol getun mochte, verchauft han meins rechten Chaufaigens, das ich vmb mein aigenhafts varundgut gechauft han, an sechs phenning Drewtzehen phunt wienner phenning gelts Gelegen auf den Gutern, die hernach an disem brief geschriben stent. Des ersten, siben schilling vnd aindlefthalben phenning wienner munzze gelts rechts diensts ze stiften vnd ze storen gelegen ze Paden auf weingarten an dem Griezze, vnd siben phunt vnd zwaintzich phenning wienner munzze gelts gelegen ze Paden in dem Marchte vnd darvmb auf bestiftem gut behauster holden, vnd fiumf Schilling gelts gelegen auch daselbens ze Paden in dem Marchte auf bestiftem gut behauster holden vnd an dreizzich phenning Vierdhalb phunt gelts in dem Werde vnd ain phunt, gelts gelegen auch daselbens ze Paden auf bestiftem Gut behauster holden vnd das zu den zeiten die holden dienent, die hernach gescriben stent, Haeugel in dem Werd von einem hof ein halb phunt, die Leuthrina in dem Werd von einem hof sechtzich phenning vnd sechtzich phennige auf des Chlanbern hof in der Grunechgazzen ze Paden. Die vorgenanten Drewtzehen phunt wienner phenning gelts an sechs phenning auf den vorgeschriben gutern vnd auf alle dem vnd dar zu gehoret ze velde vnd ze dorff, es sei gestift oder vngestift, versucht oder vnuersucht, wie so das genant ist, Vnd was zu der vorgenanten Gult gehoret, han ich Recht vnd redleich verchauft vnd geben Mit allen den nutzen vnd rechten, als ich die selben Gult in aigens gewer her pracht han, als die brief sagent, die mir darvber geben sint, vmb zwai hundert phunt vnd vmb Newntzehen phunt wienner phenning, der ich gar vnd gaintzleich gewert bin, Dem erbern Herren Hern Fridraichen von Walsse, Hauptman ze Drosendorff, zu den zeiten Chamermaister des edlen Hochgeboren Fursten Hertzog Rudolfs ze Osterreich, ze Steir vnd ze Charnden, vnd desselben hern Fridreichs Erben furbas ledichleich vnd vreileich ze haben vnd allen iren frumen damit ze schaffen, verchauffen, versetzen vnd geben, wem si wellen an allen irresal. Vnd bin auch ich vorgenanter Heinreich vnd mein Erben vnuerschaidenleich der vorgenanten dreutzehen phunt gelts an sechs phenning des egenanten erbarn Herren hern Fridreichs von Walsse vnd seiner erben Recht gewern vnd scherm fur alle ansprach, als aigens recht ist vnd des Landes recht ze Osterreich. War aber, das si mit recht an derselben Gult icht chriegs oder ansprach gewinnen, was si des schaden nement, das sullen wir in alles ausrichten vnd widercheren an allen iren schaden. Vnd suln auch si das haben auf vns vnd auf allen vnserm Gut, das wir haben in dem Lande ze Osterreich, wie so das genant ist, wir sein lebentich oder tode. Vnd das diser Chauf furbas also staet vnd vntzerbrochen beleib, Darvber so gib ich vorgenanter Heinreich der Chellerschreiber dem obgenanten erbern Herren Hern Fridreichen von Walsse vnd seinen Erben disen brief zu einem waren vrchunde vnd ze einer Ewigen vestnung diser sache versigilten mit meinem Insigil vnd mit hern Sigharts insigil des Prunner vnd mit Hartmans Insigil des Metsakchs, die diser sache gezeug sint mit iren Insigiln. Der brief ist geben ze Wienne nach Christus geburd Dreutzehen Hundert iar darnach in dem Newn vnd fumftzgisten iar, des nachsten Mittichens vor aller hailigen Tage."}
{"text": "Wir graf Friderich von Tokkenburg veriehen vnd tun kunt mit disem brieue allen, die in ansehent, lesent oder horent lesen, vmb die richtung, so die erbern herren her Albreht von Buchaim lantuogt vnd vnsers gnadigen herren rat von Osterich lieplich vnd gutlich getan vnd gemacht hand entzwischent vnserm lieben herren von gottes gnaden abt Herman dez gotzhus ze sant Gallen vnd vns von Hainrichs vnd Rudolfs der Phister wegen von Batzzenhaid, daz die selb rihtung vnserm vorbenemten herren abt Herman noch kainen sinen nachkomen noch dem gotzhus ze sant Gallen noch dez selben gotzhus hofen noch den luten, die in die selben hof gehorent, enkain schad sin sol noch enkainen schaden bringen sol nv noch her nach in kain wis noch in kainen weg, weder gegen vns noch gen vnsern erben noch nachkomen, vnd daz dez selben gotzhus hofe vnd die lut, die darin gehorent, gen vns, gen allen vnsern erben vnd nachkomen in allen iren rehten vnd gewonhaiten hinnenhin bestan vnd beliben sond, als su vntz her vff disen huttigen tag, als dirre brief geben ist, gewesen vnd komen sint. Vnd dez ze ainer warhait haben wir fur vns vnd fur alle vnser erben vnser insigel gehenkt an disen brief. Der geben ist ze Baden, an dem nahsten sunnentag vor sant Martis tag, do man zalt von gottes geburt druzehenhundert jar, funfzig jar, darnach in dem sechsten jar."}
{"text": "Ich Dietreich der Stainpekch vnd mein geswistreid vnd alle vnser erben wier veriehen vnd tun chunt offenbar an dem brief allen den, di in sehent oder hornt lesen, die nu lebent oder hernach chunftig sind, daz wier mit wol bedachtem mut vnd mit all vnsrer erben gutleichen willen vnd nach vnserr pesten freunt rat verchauft haben die halben hub ze Tidendorf, die gelegen ist in Wartperger pharre vnd vnser vreys aigen gewesen ist, dem erbern herren herren Hainreichen ze den zeiten pharrer ze Guttawe vnd dem gotshaus da selb vnd dem chloster datz sand Florian, von dem daz gotshaus lehen ist, mit allen den nutzzen, die dar zu gehornt ze holtzz vnd ze veld, versucht vnd vnuersucht, als wier vnd vnser vodern ez gehabt haben, vmb dreu zehen phunt phenning alter wienner munzz, der wier gantz vnd gar gericht vnd gewert sein also beschaidenleich, daz wier schullen der vorgenanten hub dez vorgenanten pharrer vnd dez gotshaus vnd dez chloster, di vor genant sint, gewer sein an aller stat fur alle ansprach vnd fur allen chunftigen chrieg also lantzrecht ist ze Osterreich. Tat wier dez nicht, wie getanen schaden der vorgenant pharrer oder die gotshauser, die vor genant sint, dez narnen, ez sey mit potscheften, mit nachraisen oder mit welherlay sachh daz sey, den si gesprechen mugen bey iern trewen, den selben schaden schullen wier in gantz vnd gar ab tun vnd schullen si das haben auf vnsern trewen vnd auf aller vnsrer hab, die wier haben in dem lant ze Osterreich, versucht vnd vnuersucht, wo si die geaischent auf lant oder auf wazzer, daz dem vorgenanten pharrer vnd dem gotshaus ze Gutawe vnde dem chloster datz sand Florian di rede vnd die wandlung also stat vnd vnuerchert beleib, darvber gib ich vorgenanter Dietreich der Stainpekch in disen offen brie versigilt mit meinem anhangundem insigel versigilt vnd mit dez erbern herren hern Vlreichs von Pernawe ze den zeiten lantrichter in der Riedmarich anhangundem insigel iem vngolten ze einem gezeug fur allen chunftigen chrieg. Der brief ist gegeben, do man zalt von Christus gepurde dreutzehen hundert iar, darnach in dem funftzhistem iar an sand Giligen tag."}
{"text": "Wir Cuno von gottes gnaden abt dez gotzhus ze sant Gallen, daz an alles mittel zugehort dem stul ze Rome, veriehen vnd tun kunt offenlich mit disem brief allen, die in an sehent oder horent lesen, das fur vns kam vnser lieber getruwer der from Rudolf von Landenberg von Griffense vnd batt vns ernstlichen, daz wir im vnd fro Margretun von Blumenegg pfaff Hermans von Landenberg elichen husfrowen, Ital Herman, Vlrichen vnd Angnesen des egenemten pfaff Hermans von Landenberg elichen kinden, es warint frowan tochteran oder knaben, allen vnuerschaidenlich ze ainem rehten gemainen lehen lihint die wingarten halb ze Stetfurt, die zu der vesti Bichelnse gehorent, den zehenden vff dem Kienberg, den nidern kelnhof ze Ottenhusen, die vogtstur ze Niderhofen vnd dis lut, Markin Sifrid von Stetfurt mit wib vnd mit kinden vnd sins vettern kind Rudin Sifrid von Stetfurt, Eberlin vnd Klainna Cunin die Hagenstalerr, Cunr. Sigin von Stetfurt sin wib vnd sinu kind, Hainr. Mutlin vnd sin tochter, des Vischers wib vnd ir kind von Yttasnen, Hansen Amman von Bychelnse sin wib vnd sinu kind vnd darzu alle die lut nutz gult gelt vnd guter, si sient benemt oder vnbenemt, mit aller rehtung vnd zugehorden, so zu der egenanten vesti ze Bychelnse gehorent, si sient geschriben oder vngeschriben, die der egenant pfaff Herman von Landenberg des vorgenanten Rudolfs von Landenberg vatter vns vnd vnserm gotzhus ze sant Gallen bi Rudolf von Wellenberg vnd mit sinem offenem brieue vf in vnser hand gesent hat, won er die vorgeschriben lut nutz gult gelt vnd guter, si sient benemt oder vnbenemt, die zu der vesti Bichelnse gehorent, vormals von vns vnd vnserm gotzhus ze sant Gallen ze lehen hat. Do erhortent wir des egenanten Rudolfs von Landenberg ernstlichen bett vnd habint der egenanten Margrethun von Blumenegg, Rudolfen, Ytal Herman, Vlrichen vnd Angnesen von Landenberg von Griffense inen allen gemainlichen vnd vnuerschaidenlich gelihen vnd lihent in redlich vnd reht mit disem brief die vorgeschriben lut nutz gult gelt vnd guter vnd darzu alle lut nutz gelt gult vnd guter, si sient benemt oder vnbenemt, mit aller rehtung vnd zugehord, die zu der egenanten vesti ze Bichelnse gehorent, das si es alles gemainlich vnd vnuerschaidenlich haben niessen besetzzen vnd entsetzzen sont vnd mugent nach lehens reht. Wir habin och die vorgeschriben lehenschaft gen in allen, es sient frowan tochteran oder knaben, getan gemainlich vnd vnuerschaidenlich mit allen worten werken raten vnd getaten vnd mit aller sicherhait, so darzu gehorent von reht vnd von gewonhait. Vnd dez ze ainer warhait aller vorgeschribener ding henken wir abt Cuno da vorgenant vnser insigel an disen brief. Der geben ist ze Wil in vnser statt an dem nahsten donstag nach sant Johans tag ze sungihten in dem jar, do man zalt von gottes geburt druzehenhundert jar, darnach in dem nun vnd sibentzigosten jar."}
{"text": "Wir Ulreich von gots gnaden brobst und wir der convent gemain dez gotshaws ze Sand Pollten und wir Weygant von gots gnaden brobst und wir der convent gemain dez gotshaws ze Sand Florian vergehen und tun chunt offenleich mit dem brief, da ain chrieg gewesen ist zwischen uns an ainem tail und zwischen dez erberdigen herren, hern Chunrats abt ze Tegernse und dez convents gemain doselbs an dem andern tail umb drew weintzehent auf irn weingerten gelegen in der Wachaw. Desselben chriegs sein wir mit gutleihem willen und mit verdachtem mut gegangen hinder den erbern gestleichen herren, hern Christoffen, techant ze Sand Pollten, und hinder den erbern man Pernolten den Chlingenfurter an unserm tail und hinder den erbern gestleichen herren, hern Gotfriden von Regenspurch und hinder den erbern ritter hern Ortolffen den Chulber an irn tail also weschaidenleich, das diselben vir auf den nechsten suntag chomen in di Wachaw und di guter weschawn und sich erfarn schullen, swelhew guter und weingerten sein, di ir gotshaws von alter gehabt hab, wan sew von des weintzehents wegen nicht maint ze verantwurten di guter, di von in und von dem obgenanten irm gotzhaws ze lehen oder ze purkchrecht sind, nur allain di weingerten, di sew von alter gehabt habn, als ir brief und salpuch sagent. Wan sew sprechent, daz sew von denselben irn weingerten dhain zehent nicht gebn und raichen schullen, und wir sprechen, das sew uns dovon und unsern gotshawsern rechtleich zehent geben und raihen schullen. Es schullen auch di vorgenanten vir unser spruchlewte nach derselben weingerten und guter weschawng von dez vorgenanten zehentz wegen dez nechsten montags darnach gen Mauttarn chomen und sullen wir denn do furtragen und zaigen unser brief und urchund oder swes yeder tail rechtleich sol geniezzen, und nach denselben brief und urchund sag schullen di vorgenanten vir unser spruchlewte minn und recht nach irn trewn vollen gewalt haben ze sprechen umb all di chrieg und stozz, di gewesen sind zwischen uns von dez obgenanten zehents wegen untz auf disen hewtigen tag. Und swas di daruber sprechent, daz sullen wir auf bayden tailn gentzleich stet haben an allez gever. Si schullen auch ze Mauttarn nicht von einander schaiden, ez werd ee minn oder recht von in gesprochen. Wer aber, daz di obgenanten vir unser spruchlewt von dem montag untz auf den nechsten phincztag darnach uberain nicht chomen mochten, so haben wir ze paiden tailn mit gutleihem willen den erberdigen herren, hern Ulreihen den abbt von dem Chotweig ze ainem obman genomen also, swas der dann daruber spricht, daz sullen wir auf paiden tailn denn gentzleich stet und untzebrochen haben. Es schol auch derselbig erber herr der abbt von dem Chotweig darzu acht tag gedechtnuzz haben. Wer aber, daz er daran indert irrung von ehafter not wegen hiet also, daz er daruber nicht gesprechen mocht, so sol er dannoch acht teg haben darnach daruber ze sprechen. Geschech aber, das uns der obgenanten vir spruchlewt ainer abgyeng, auf welhem tail daz wer, derselbig tail schol ainen andern nemmen also, daz di obgenanten teg unvertzogen weleiben. Ging aber uns der obman ab, so schullen di vir spruchlewt nach irn trewn ainen andern nemmen in allen den rechten, als oben geschriben stet. Es schol auch di sach furbas nicht verrer geschoben werden weder an geistleichs noch an weltleichs gericht, denn daz di spruchlewt oder der obman nach irn trewn minn und recht daruber schullen sprechen und was di daruber sprechent minn oder recht, daz sullen wir dann auf paiden tailen gegen einander mit unsern und mit unser convent insigln westetn und swer dez auf paiden tailn nicht stet haben wolt, daz vor geschriben stet, oder daz di vorgenanten vir unser spruchlewt und auch der obman daruber sprechent, di schullen unserm herren dem hertzogen in osterreich schuldig und vervallen sein ze geben zu dem paw hintz Sand Stephan ze Wienn zwai hundert phunt Wienner phenning und irm gegentail hundert phunt Wienner phenning ze rechtem widerwett und sol auch sew unser herr der hertzog darzu wenotten diselben drew hundert phunt in ainem moned ze geben mit urchunt ditz briefs versigelt mit unser obgenanten Ulreich brobst ze Sand Pollten und mit unser Weygants brobst ze Sand Florian anhangunden insigeln. Datum et actum in die sancti Egidii anno domini millesimo CCCLX primo."}
{"text": "Allen, die disen brief ansehent, lesent oder horent lesen, tun ich Lutolt der Schenk ritter von Landegge kunt vnd vergih offenlich an disem brieue fur mich vnd fur alle min erben, das ich mit guter vorbetrahtunge frilich vnd vnbetwngenlich dem erwirdigen minem gnadigen herren von gottes gnaden abt Herman des gotzhus ze sante Gallen Rudolf den Binder, Berhtoltz sailigen sun von Buch, vnd Kathrinun des selben Rudolfs elichun wirtenne, du min aigen waren, reht vnd redlich zekoffenne geben han an das vorbenemt gotzhus ze sant Gallen vmb sehs pfunt pfenning Kostentzer munse, die ich von im darvmb enpfangen han. Ich han mich ouch entzigen vnd entzih mich mit disem brieue gantzlich vnd gar aller der ansprach vnd aller der reht, die ich zu in het vnd han moht von aigenschaft oder von lehenschaft wegen. Vnd ist dis alles geschehen reht vnd redlich mit allen den worten vnd werchen, so darzu gehort vnd notdurftig was von reht vnd von gewonhait. Vnd des ze ainer statun sicherhait henk ich min insigel an disen brief. Der geben ward ze Wile in der stat, do man zalt von gottes geburt druzehenhundert jar, darnah in dem funfvnddrissegosten jar, an sant Vlrichs abent."}
{"text": "In gottes namen amen. Allen den, die disen brief sehint ald horint lesin, tvn ich Harthman von Baldegge kvnt, dc vmbe den schaden, so miner herrin die hertzogin von Osterrich vnde ir lvte hant ginom zi Swarzinbach von mines herrin abt Willehalms von sant Gallin bvrgern ze Wile vnde von andern sinen dienern gimom hant, der vorginande herre von sant Gallin wirbet vnde werbin wolte, dc er in mines herrin des kvniges vnde siner svne der vor ginanton hertzogon hvlde vnde ginade kom mohte. Darvmbe so warb er, dc ich soliche svne nam vnde ginom han an miner herrin der hertzogin stat, als hie nah geschriben stat. Min herre der vorginande abt WillhaIm von sant Gallin hat gisworn in mines herrin hof des kvniges zi varne, vnde han ich Harthman von Baldegge mit im zi varne gilobt. Vnde svlnt da einin schidman oder zwene nemin min herrin die hertzogin, sweder si went, vnde als manigen sv nemint, als manigen sol der vorginde abt von sant Gallin nemin, vnde sol graue Lvdwic von Othingen gimein man sin vmb solhe schache vnde schaden, als hie vor geschriben stat, min herrin die hertzogin vnde den vorginanden abt zi scheidinne nah minnen older nah rehte, ob er ander ginade niht vinden mac. Wer abir, dc der vorginande graue von Othingen sich niht mohte alder niht wolte an nemin der sache, so svln min herrin die hertzogin vnde der vorginande abt ein andern gimeinin man nemin an siner stat an alle giverde. Vnde svlnt die schidlvte older der gimein man, ob die schidlvte zirhellint, in einin manode nah dem tage, so der vorginande abt in mines herrin des kvniges hof kvmit, gebvnden sin, min herrin die hertzogin vnde in zi scheidinne nah minnen ald nah rehte, ob er ander ginade niht vinden mac. Es ensol och der vorginande min herre der abt in mines herrin des kvniges hof niht lenger gibvnden sin ze sine vmb dise sache danne einin manod, dor dc er miner herron des kvniges vnde der hertzogin hvlde dest e irwerbe. Dc abir er stete habe, swc in die schidlute heissint older der gimeine man, ob si zirhellint, dc hat er gisworn, vnde hat och Singenberc die bvrk mit lvte vnde mit gvte vnde mit allir der ehafti, als si herre Cvnrat der schenke von Landegge von sinen wegin hatte in siner giwalt, mir in mine giwalt genthwurtet, also lange zi habinne in miner giwalt, vntz dc er vollevure die besservnge, die in die schidlute ald der gimein man heissint tvn. Swenne abir er die vollevurt, so sol ich im die bvrk zihant wider enthwurten, des hab ich zi den heiligon gisworn. Wer abir, dc von mines herrin des kvniges older miner herron der hertzogon older von andern sachen denne von mines herrin des vorginanden abts wegin gibreste, dc si niht gischeidin wurdin, older abir dc min herre der kvnic older mine herrin die hertzogin sine svne niht woltin stete habin die vorginanden svne, so sol ich ime sine bvrk ze Singenberc wider gebin, des han ich zi den heiligon gisworn. Vnde sol dar nah der vorginande min herre der abt vnde alle die sinen von minen herron dem kvnige vnde den hertzogin vnde allen den irn vierzehin tage vride habin. Swc och sid dem tage, de Swarzinbach verbrant wart, miner herron des kvniges vnde der hertzogin diener oder helfer hant gitan mines herrin der vorginanden abtis dienern oder helfern older sin helfer iren helfern, dc ist allis zeiner gantzer svne gimachot ane tot givehde, die wir dar zv niht givangin habin. Daz abir dis, dc hie vor geschriben stat, stete bihaltin werde, vnde dc ich die vorginanden svne ginom han vnde gitan, darvmbe hab ich der vorginande Harthman von Baldegge disen brief gebin, gesigelt mit minem insigel zeinim vrkvnde der warheit. Dis gischah vor Wile vff dem velde, do man zalte von vnsers herrin gebvrte zwelfhvndert iar vnde siben vnde ahtzic iar, an dem nahesten samstage vor vnserre frwen thvlt zi herbist."}
{"text": "Wir Chunrad von Gotes gnaden Abpt ze Lambach veriechn offenbar mit disem brief, daz fur vns chomen ist Magens von Harnarn vnd hat mit aller seiner erbn gutleichen willn vnd wart daz lechen datze Verfing, daz da leit oben bay dem Gutern gesetzet ze ainem rechten satze mit vnserr hant vnd mit all der stet, div durch recht dor zue gehort, Chunraden von Purkchartzperig vnd seiner hausvrow Chunigunden vnd alln iren erbn vmb acht phunt alter wienner pfenning, also beschaidenlich daz man vnserm gotzhaus jerichlich da von dienen schol dreizzig wienner pfenning an vnser Vrowen tag zeder dienzeit vnd nicht mer. Vnd schol auch div recht loszeit sein jerichlich von sand Merteins tag vntz an den Prechemtag, wann er in der zeit gelosen mag oder sein erben, des schol man siv nicht irren. Doz in daz stet gantz vnd vnzebrochn beleib, dar vber geben wir in disen brief versigelten mit vnserm anhangunden jnsigel, wand daz gut von vnserm gotzhaus recht erib ist. Datum anno domini M. CCC. XLVII in die sancti Georij."}
{"text": "Ich Hanns von Leyna vergich vnd tun kunt allen den, die den brief lesent oder hornt lesen, die nv lebent vnd hernach chumftig sind, das ich mit aller meiner Erben gutem willen vnd gunst, mit wolbedachtem mut, zu der zeit, da ich es wol getun mocht, verchoufft han meines rechten Lehens, das ich von dem erbern herren hern Hannsen dem Mezzenpekchen ze lehen han gehabt, vnd der mir das von gnaden verliehen hat, vnd das nu ledig warden ist von Haidlein von Pestorff, dem got gnad, meinen hof gelegen daselben ze Pestorf vnd alles das, das dartzu gehoret, ze veld vnd ze dorf, es sey gestifft oder vngestifft, versucht oder vnuersucht, wie so das genant oder wo das gelegen ist, mit allen den nutzen vnd rechten, als wir in in lehens gewer herpracht haben vnd als er mit alter herkomen ist, vmb vier vnd zwaintzig phunt wienner phenning, der ich gantz vnd gar verricht vnd gewert pin, dem vorgenanten meinem herren hern Hannsen dem Messenpekchen vnd seinen Erben, furbas ledichleich vnd freyleich ze haben vnd allen iren frvmen damit ze schaffen, verchouffen, versetzen vnd geben, wem si wellen, an allen irsal. Ich pin auch mitsambt allen meinen Erben vnuerschaidenleich des vorgenanten hofs vnd alles des, das dartzu gehoret, als vorbenant ist, des egenanten meines herren hern Hannsen des Messenpekchen vnd seiner Erben recht gewern vnd scherm fur alle ansprach, als Lehens recht ist vnd des Lanndes recht ze Osterreich. Wer aber, das in furbas an demselben hof vnd an aller seiner zugehorung, so vorbenant ist, mit recht icht abgieng, oder ob in mit recht icht chriegs oder ansprach daran auferstund, von wem das wer, swas si des schaden nement, das sullen wir in alles ausrichten vnd widerchern an allen irn schaden, vnd sullen auch si das haben auf vns vnd auf allem vnserm gut, das wir haben in dem Lannde ze Osterreich oder wo wir es haben, wir sein lebentig oder tod. Vnd das der kouf furbas also stet vnd vnczebrochen beleib, darumb so gib ich obgenanter Hanns von Leyna fur mich vnd fur all mein Erben in den brief zu einem warn vrchund der sach versigilten mit meinem angehangen insigil vnd mit des erbern manns insigil Petreins des Guntzpurger, purger ze Wienn, der der sach getzeug ist mit seinem anhangundem insigil, im an schaden. Der brief ist geben ze Wienn nach Kristi geburt drewtzehenhundert Jar darnach in dem Newntzgistem Jar, an sant Elspeten tag."}
{"text": "Ich Weichart von Arenstain vnd ich Diemut sein Hausfrowe, Wir veriehen vnd Tun chunt allen den, die disen brief lesent oder horent lesen, Die nu lebent vnd hernach chumftich sint, Daz wir mit vnser Erben guten willen vnd gunst, mit verdachtem mut vnd mit gesampter hant vnd nach vnser pesten frewnt Rat, zu der zeit, do wir ez wol getun mochten, Verchauft haben vnsers rechten aygens, sechsthalben schillinge wienner phenninge geltes auf einem halben Lehen, daz gelegen ist ze Nechssinge, die man aller iar davon dient zwir im iar, zwen vnd achtzich phennige an sant Jorigen tage vnd drey vnd achtzich phenninge an sand Michels tage, Vnd da man auch von demselben halben Lehen den gaestleichen Herren datz dem Hailigen Chreutz alle iar dient funf vnd Sibentzich wienner phenninge, Die vorgenanten Sechsthalben Schillinge wienner phenninge geltes haben wir recht vnd redleich verchauft vnd geben mit alle dem nutz vnd recht, als wir si in aygens gewer her pracht haben, vmb funf phunt wienner phenninge, der wir gar vnd gentzleich gewert sein, Den erbern gaestleichen Herren Pruder Leupolten, zu den zeiten Appt vnd dem Conuent gemaine datz dem Hailigen Chreutz vnd allen irn nachomen furbaz ledichleich vnd vreyleich ze haben vnd allen im frumen damit ze schaffen, verchauffen, versetzen vnd geben, swem si wellen an allen irresal. Vnd sein auch wir vnd vnser Erben vnuerschaidenleich der vorgenanten Sechsthalben Schillinge wienner phenninge geltes der egenanten gaestleichen Herren datz dem Hailigen Chreutz recht geweren vnd scherm fur alle ansprach, als aygens recht ist vnd des Landes recht ze Osterreich. Waer aber, daz in mit recht an derselben gult icht abgienge oder daz si icht chrieges oder ansprach daran gewunnen, swaz si des schaden nement, daz suln wir in alles auzrichten vnd widerchern an alle ir mu vnd an allen im schaden vnd suln si auch daz haben auf vns vnd auf allem vnserm gut, daz wir haben in dem Lande ze Osterreich, wir sein lebentich oder tode. Vnd daz diser Chauf furbaz also staet vnd vntzebrochen beleibe, Darumb so geben wir in disen brief zu einem warn vrchunde vnd zu einer Ewigen vestnunge diser sache, versigelt mit vnserm Insigel vnd mit Otten Insigil von Arenstain, mein vorgenanten Weycharts ohaim, der diser Sache gezeuge ist mit seinem Insigil. Diser brief ist geben ze Wienne Nach Christes geburde Dreutzehen hundert Iar dar nach in dem fumf vnd Viertzigisten Iar, Des naehsten Dunnertage nach dem Oster Tage."}
{"text": "ICH Chunrat von freuntzhausen vnd ich Cecilia sein Hausvraw. vnd ich Leb sein Prueder vnd ich Kathrey sein hausvrav vnd all vnser Erben wir veriehen vnd tuen Chunt allen den die disen prief sechent oder horent lesen die nv lebent oder hernach chunftig werdent. Daz wir mit wol wedachtem muet zu der zeit da wir is wol getuen machten vnd mit gesampter hant vnd mit vnser Erben gueten willen verchauft haben vnsers rechten vrein aygens ain halbes pfunt vnd Newn vnd zwaintzk phening geltz die da gelegen sind auf zwelif jeuchen Achers, vnd hayzzt in dem Schiltpach vnd die man alle iar dient an sand Michels tag dem Erbern weschaiden hern Jansen von Wildungzmaur vnd seinen Erben mit alle den nutzen vnd rechten als wir is her pracht haben zu verseczen zu verchauffen vnd geben swem Sy wellen an alle vnser Irrung vmb zehen pfunt gemeiner wienner phennig der wir gantz vnd gar gericht vnd gewert sein. Wir sein auch dez vorgenanten geltz dez vorgenanten hern Jansen von Wildungzmaur vnd seiner Erben Recht Scherm vnd gwer fur all ansproch. Waer auer daz in mit recht dar an icht abgieng Daz schull wir in alles ausrichtn vnd wider chern vnd schull si daz haben auf vns vnd auf alle dem guet daz wir haben oder lazzen in dem land ze Osterreich. Daz lob wir in mit vnsern Trewn vnd daz in daz furbaz stet vnd vntzebrochen weleib dar vber so geb wir in disen prief versigelt mit vnser payder anhangunden Insigel vnd dez ist auch getzeug vnser veter Wolfhart der Reychersperger mit seinem anhangunden Insigel. Der prief ist geben nach Christes gepurd Dreutzehen hundert iar dar nach in dem newn vnd funczkisten iar an sand Symons tag."}
{"text": "Wir Friderich von gottes genaden Romischer kunig, allezeit ein merer des Reichs tuen kundt mit disem brief allen den, die in ansehent lesent oder horent lesen, das wir durch got vnd durch vnnser Seel vnd aller vnnserer vodern hail vnd Selde die hube, die da haisset das lehen auf der haide, mit allem dem holcze, das darzue gehort, lediclich vnd aigenlich gegeben haben ze Rechtem aigen dem gotshaus ze paumgartenperg also, daz Sy das haben vnd nutzen sollen mit allem dem Rechten, als wir es gehabt haben. Vnd des zu einem offenn vrchundt geben wir dem Abbt vnd dem Conuent disen brief versigelt mit vnnserm kunigklichen jnnsigel. der ist geben zu Wienn der Mittwochen nach Sand Benedicten tag, do man zalt von Christes geburd drewezehen hundert Jar, darnach im Achtzehennden Jar, Vnnsers Reichs in dem vierden Jare."}
{"text": "Ich Eberhart von Kapellen vergich vnd tun kunt offenlich mit dem brief vmb di zway guter auf dem Freydangshof vnd in der awssern Chrinn mit irer zugehorung gelegen ze nachst dem markcht ze Czell in derselben pharr ze Czell, dy Elspeten Hansen des Ezelhofer wytib leybgeding gewesen sind vnd dy sy Jorigen dem Tanpekchen vnd sein erben ze chauffen geben hat, daz derselb chauf vnd handel beschechen ist mit meiner hant willen vnd gunst. Darzu hab ich von genaden dem egenannten Jorigen dem Tanpekchen vnd allen seinen erben verlihen vnd leich in auch mit dem brief, swaz mir oder mein erben wer ledig warden an den obgenanten gutern, swann di egenante Elspet mit dem tod abgangen wer. Es sol auch hinfur aller handl von der egenanten guter wegen beschehen mit lehen herren hant vnd dem ze vrkund gib ich in den brief versigelt mit meinem anhangundem insigel. Der brief ist geben do man zallt von Christi geburd tawsent jar drew hundert iar darnach in dem sechsvndnewnezkisten iar an Eritag nach vnser Vrawntag ze Lichtmezz."}
{"text": "Ich Jacob Rupreht, den man nemmet der Low, statamman ze sant Gallen tun kunt vnd vergich offenlich mit disem brieue allen, die in sehent lesent oder horent lesen, daz fur mich kament ze sant Gallen in der stat an dem tag, alz dirre brief geben ist, do ich offenlich ze geriht saz armen vnd richen, die beschaiden lut Hainrich von Mitmenswille, den man nemmet Kamlis Gaiss, vnd Anna Tremlin sin elichi wirtinn vnd nament ze fursprechen Johansen Widmer burger ze sant Gallen, der offenot an iro stat vnd von iro baider wegen offenlich vor mir an gemainem geriht vnd sprachent, daz sv mit wolbedahtem mut vnd mit ainberem willen den hof ze Aicha, der dez spittals ze sant Gallen reht aigen ist vnd den sv vor etwauil zites von dez selben spittals phlegern ze ainem rehten erbzinslehen vmb ainen staten zins enphangen hettint, der selb hof ainhalb stosset an der Bok salgen hof vnd anderthalb an die guter ze Morswille, mit allen rehten vnd mit aller zv gehorde den nachgenemten Bartholome dem Blarrer, Vlrich Rudgern vnd Vlrich Kochler phleger der siechen dez selben spittals ze sant Gallen an dez selben spittals stat vnd zv sinen handen wider vf geben vnd ledig vnd los gelassen hettint, vnd woltint sich och dez selben erblehens vnd aller der reht vordrung vnd ansprachen, die sv an dem ald zv dem vorgeschribenen hof ze Aicha vnd waz darzu vnd darin gehorti ie gehept hettint ald hienach iemer gehaben oder gewinnen mohtint, willeklich verzihen gantzlich vnd gar fur sich vnd fur alle iro erben, vnd batent mich mit irem fursprechen eruarn an ainer vrtail, wie sv daz tun soltint vnd mohtint, alz reht war vnd daz ez kraft hett vnd haben moht nv vnd och hie nach. Daz tet ich vnd ward ertailt mit gemainer vrtail, daz die vorgenant Anna ainen vogt nemen solt mit dez vorgenanten ir elichen mannes willen an dem ring, wen si wolt, vnd daz si der ze drin malen vsser dez gerihtes ring furen solt vnd si fragen, ob si ez willeklich vnd gern tat vnd tun wolt, vnd daz si daz danne mit ir vnd mit dez selben ir vogtes handen vnd der vorgenant Hainrich von Mitmenswille mit siner hant vnd och mit dez gerihtes stab tun vnd darnach sweren soltint ainen gelerten aid ze den hailigen, daz stat ze habenn vnd da wider niemer ze komenn noch ze tunne vnd daz ez danne also wol kraft vnd maht hetti nach dem rehten. Do nam si mit dez vorgenanten ir elichen mannes willen ze vogt Hainricen Garnleder den schriber och burger ze sant Gallen, der furt si ze drin malen vsser dez gerihtes ring vnd fragot si alz ertailt waz, ob si ez willeklich vnd gern tat vnd tun wolt, der sait ze ieklichem mal bi sinem aide, daz si sprach, daz si ez vnbezwungenlich tat vnd willeklich vnd gern tun wolt, vnd verzigent sich och do die vorgenemten Hainrich von Mitmenswille mit siner hant vnd Anna sin elichi wirtinn mit ir vnd mit dez selben Hainrices Garnleders ir vogtes handen vnd och mit dez gerihtes stab, alz reht sitte vnd gewonlich waz vnd alz och mit gemainer vrtail ertailt ward, vnd verzihent sich mit disem brieue gantzlich vnd gar fur sich vnd fur alle iro erben dez vorgeschribenen erblehens vnd aller der reht vordrung vnd ansprachen gaistlichs vnd weltlichs gerihtes, so sv oder iro erben zv dem vorgeschribenen hof vnd erblehen ze Aicha vnd waz darzu vnd darin gehort ie gehept hant ald hienach iemer gehaben oder gewinnen mohtint, vnd swurent och do die vorgenemten Hainrich von Mitmenswille vnd Anna sin elichi wirtinn ietwedres besunder willeklich ainen gelerten aid ze den hailigen mit vfgehabenen vingern, daz sv noch iro erben noch nieman andre an iro stat noch von iro wegen die vorgenemten phleger noch dehain iro nachkomen noch den vorgedahten spittal ze sant Gallen von dez vorgeschribenen erblehens noch hofes wegen ze Aicha vnd waz darzu vnd darin gehort niemer sullent noch wellent ansprechen vftriben bekumberren bekrenken noch in kain wis beswaren weder mit gaistlichem noch mit weltlichem geriht noch an reht noch mit enkainer lay ander sachen an alle geuarde. Vnd ze vrkund der warhait aller der vorgeschribenen dinge vnd vergiht so han ich Jacob Rupreht amman da vorgenemt von dez gerihtes wegen min insigel mit vrtail offenlich gehenkt an disen brief. Darnach veriehent wir die vorgenemten Hainrich von Mitmenswille, Anna sin elichi wirtinne, Hainrice Garnleder ir vogt vnd Johans Widmer fursprech in der vorgeschribenen sache ainer gantzzer warhait aller der dinge, so von vns an disem brief da vorgeschriben stant, vnd ze merer sicherhait der selben dinge so haben wir die vorgenanten Hainrice Garnleder vnd Johans Widmer och vnseru insigel gehenkt an disen brief, vnder dez selben Hainrices Garnleders mines vogtes insigel ich die obgenant Anna mich willeklich gebunden han, vnd ich vorbenemter Hainrich von Mitmenswille han mich willeklich gebunden vnder dez obgenanten Johansen Widmers insigel, won wir aigener insigel niht habent, war vnd stat ze lassenn alles, daz von vns da vorgeschriben stat an disem brief. Der geben ist ze sant Gallen an dem nahsten mantag nach vnsers herren vffart tag in dem jar, do man zalt von Cristus geburt druzehenhundert jar, ahtzig jar vnd darnach in dem sehsten jare."}
{"text": "Ich Chunrat von Sumerowe mit sambt meinem Sohne Chonradten vnd ich Heinrich von Lonstorffe mit sambt meiner hausfrauen Agnes veriehen vnd tuen chundt allen den, die nun lebent vnd nach vns Chunfftige sindt, das wier mit guettem wille vnd vnbedwungen vnd mit aller vnser Erben wille vnser recht vnd vnser aigenschafft, die wir gehabt haben an dem hauss daz Lufftenberg mit alle deu vnd darzue geheuret ze feld vnd ze holz, versuchet vnd vnversuchet, verlihen vnd vnverlihen, gestiffte vnd vngestiffte vnserm rechtem herren Herzogen Albrechten von Oesterreich vnd von Steuer geben vnd haben gegeben aigenchilige vnd ebenchilichen immer mehr vnversprochen, darumbe hat er vns geliept mit seinem guete, daz wir Ims williglichen haben gegeben vnd auch gerne, vnd sein sein gewehr fur alle ansprach von vns vnd von allen vnsern Erben vnd bestetten daz mit disem brieffe vnd vnsern Insiglen. Das gebe Wir Zeug meinem herrn Bischoffe Wernhardten von Pazzowe, herrn Vlrichen von Capelle dem Landtrichter, herrn Wernher von Zelckinge, herrn Wicharden von Polnhaimb, Chunradt von Capelle, herrn Heinrichen von Radekke, Hademarn vnd Erchengern die brueder von Wesin, Jansin vom Ror, Heinrich von Folkenstorfe herrn Ortolfs Sohne, Otten von Zelckinge. Zeug genuege, den iez wol chunt ist, daz iest geschen, do man von Christes buerde zelt tausent Jahr, zweyhundert vnd Siben vnd Achtzig Jar am St. Agten tage daz Linz in der Statt."}
{"text": "Wir graf Albreht von Werdenberg der elter, graf Albreht von Werdenberg sin sun vnd des sun graf Hug von Werdenberg tunt kunt vnd vergehin offenlich mit disem gegenwurtigen brief allen, die in ansehent oder horent lesen, vmb die vesty Rudberg, den hof ze Rengenswile, die vogthie ze sant Peters Zelle vnd im Wald, du aigen sint, den hof ze Butziswele, der pfand ist von dem gotzhus ze sant Gallen, vnd die vogthye des selben houes, du lehen ist von dem rieh, vnd lut vnd gut, mit gewaltsami mit aller ehafti mit allen nutzen vnd gewonhaiten vnd mit allen rehten, so darzu vnd darin horent, du wir vorbenempter grafAlbreht von Werdenberg der elter vormals vnserm lieben ohem saligen grauen Friderichen von Toggenburg reht vnd redlich versetzet habin vnd ze ainem rehten werenden pfand an in braht habin vmb zwelfhundert pfund pfenning guter vnd genamer Costentzer mvns, als der brief bewiset, der daruber mit vnserm insigel besigelt vnd geben ist vnd volleklicher daran geschriben stat, das wir vorbenempten grauen von Werdenberg alle drve nv von des grossen schaden wegen, der von laistung vnd giselschaft wegen vff vns gieng, vnser lieben ohem graf Friderichen, graf Donaten, graf Kraften vnd grauen Dyethelmen von Toggenburg gebruder mit ernstlicher flissiger bett vberkomen habin, das si vns ir aigenlichen gutes zu den obgenanten zwelfhundert pfunden gelihen hant vierhundert pfund pfenning guter vnd genamer Costentzer mvns, der wir gar vnd gentzlich von inen gewert sigin, vnd habin si och in vnsern redlichen vnd schinberen nutz geben vnd bekert, als wir vergehin mit disem brief, won wir si geben habin an die schuld vnser gultan, da grosser wahsender schad vff gieng, den wir da mit verkomen habin. Vnd darumb so habin och wir vorbenempten grauen von Werdenberg alle drie ainberlich mit gutem willen vnbetwungenlich vnd mit guter vorbetrahtung den selben vnsren ohemen von Toggenburg vnd allen iren erben die obgenanten vierhundert pfund pfenning an vnser vnd an vnsrer erben stat in rehter vnd redlicher pfandes wis geschlagen vff das obgenant pfant die vesty Rudberg lut vnd gut, was darzu hort, das da vorbenempt ist, mit allen den worten werken vnd getaten vnd mit aller kraft, so darzu hort vnd gehoren moht vnd notturftig was nach gewonhait vnd nach reht, also mit dem geding vnd mit der beschaidenhait, das die selben vnser ohem von Toggenburg vnd alle ir erben, ob si enwerin, die selben vesty Rudberg, die vogthyen lut vnd gut, was darzu hort, ze ainem rehten redlichen werenden pfand geruweklich vnd fridlich haben vnd niessen vnd besitzen sont als ir aigenlich gut in aller der wis, als si vntz her ir pfant gewesen sint vmb du zwelfhundert pfund, vnd och als lang vnd och alle die wile wir noch vnser erben, ob wir enwerin, die selben vesty Rudberg, die vogthyen lut vnd guter nit von inen widerlosent mit sehtzehenhundert pfunden pfenningen guter vnd genamer Costentzer mvns, die wir inen sament vnd mit anander geben sollin, so wir losen wellin, vnd die wir inen och antwurten sont in der wis vnd ze den ziln, als der obgenant brief bewiset, der vmb du zwelfhundert pfund verschriben ist, sunderlich mit dem geding vnd mit solichen rehten, wenne vnd weles jares wir oder vnser erben, ob wir enwerin, die widerlosung mit den sehtzehenhundert pfunden guter pfenningen Costentzer mvns vollefurin vor sant Johans tag des Toffers, so sol vns vnd vnsren erben du obgenant vesty Rudberg, die vogthyen lut vnd guter mit allem reht ledig sin, wenne vnd weles jares wir aber die widerlosung vollefurin mit dem selben gut nach sant Johans tag des Toffers, so sol den selben vnsren ohernrnen von Toggenburg vnd iren erben, ob si enwerin, doch der nahst nutz, der des selben jares von der obgenanten vesty vogthyen luten vnd gutern geuallet vnd geuallen mag, werden vnd beliben, vnd sont vns danne aber da mit du obgenant vesti vogthyen lut vnd guter dannanhin mit allem reht ledig sin. Doch habin wir angesehen die gutlichi vnd die fruntschaft, die si vns ietz mit den obgenanten vierhundert pfunden, die si vns gelihen hant, erzaigt hant, vnd sigin och mit rehtem geding mit inen vberainkomen, das wir noch vnser erben, ob wir enwerin, die selben vesti Rudberg, die vogthyen lut vnd guter nit von inen noch von iren erben ledgen noch losen solin inwendig vier gantzen jarn den nahsten, du nahanander kunftig sint von disem huttigen tag, als dirr brief geben ist, darnach so habin wir vnd vnser erben statklich das reht vnd den vollen gewalt, die obgenanten vesty vogthyen lut vnd guter wider von inen ze losend, wenne vnd weles jares wir went vnd so es vns allerbest fuget, mit den obgenanten sehtzehenhundert pfunden guter pfenningen Costentzer mvns, mit den gedingen vnd rehten, als vorgeschriben stat. Wir die selben drie grauen von Werdenberg habin och den obgenanten vnsren ohemmen von Toggenburg mit guten truwen verhaissen vnd gelobt, war das inen die selben vesti Rudberg, die vogthyen lut ald gut gar ald an dekainem tail nv ald hernach lernen ansprach ald si daran bekrankti ald beswarti von der obgenanten vierhundert pfund wegen, die wir inen ietz daruff geschlagen habin, als vor ist beschaiden, ist das si vns das kunt tunt ze hus ald ze hof ald vnder ogen, so solin wir vnd vnser erben si vnd ir erben darumb verstan vnd versprechen ane allen iren schaden furst des males vnd des tages, das es vns verkundet wirt, an gaischlichem vnd an weltlichem geriht, ane alle geuerde. Tatin wir des nit, kamint si danne des daruber ze dekainem schaden, den schaden solin wir inen vssrihten gar vnd gentzlich. Vnd ze warem vnd offem vrkund vnd stater sicherhait aller dirr vorgeschriben ding habin wir die vorgenanten graf Albreht von Werdenberg der elter, graf Albreht von Werdenberg sin sun vnd des sun graf Hug von Werdenberg fur vns vnd alle vnser erben vnsru insigel gehenkt an disen brief. Der ist ze Costentz geben, do man von Cristes geburt zalt druzehenhundert jar, darnach in dem vier vnd sehtzigosten jar, an sant Georyen abent."}
{"text": "Wir Albrecht vnd Ott von gots gnaden hertzogen ze Osterreich, ze Steyr vnd ze Kernden, herren ze Chrain, auf der Marich vnd ze Portenawe, grafen ze Habspuerch, ze Chibuerch vnd lantgrafen ze Elsazzen veriehen vnd tuen chunt offenlich mit disem brief, daz wier duerch des erwirdigen bischof Chuenrats von Freysingen vnsers lieben vreunts vnd duerch seines gotshauses willen ze Freysing vnd duerch die getrewen dinst die er vns vnd sein gotshaus getan habent vnd noch alle tag tuent, vnd auch duerch die lieb vnd vreuntschaft vnd trewe die wier zu im vnd zu seinem vorgenanten gotshaus haben geben vnd erlaubet haben fuer vns vnd fuer vnser nachchomen im vnd seinem gotshaus ewichlich einen marcht ze haben ze Vdmerueld vnd der alle wochen an dem Vreytag da sein sol mit aller wandlung vnd suechung als auf andern merchten, vnd haben den da bestet mit vnsern willen vnd mit vnserr gunst vnd haben auch dem selben marchte alle die recht geben die ander merchte habent in vnserm lant ze Osterreich. Vnd des ze verchund geben wier disen brief versigelten mit vnsern insigeln. Der ist geben ze Wienne an Vreytag vor sand Peter vnd sand Pauls tag nach Christes gepurd dreutzehenhundert jar dar nach in dem syben vnd dreizigistem iar."}
{"text": "Allen den, die disen brief an sehent oder horent lesen, kund ich Johans von Luterberg, dem man nemmet der Phulwe, vnd vergih des offenlich an disem brief fur mich vnd alle min erben, daz ich mit bedahtem mut gesund libes vnd och mutes reht vnd redlich ze koffen geben han fur mich vnd alle min erben dem edeln herren graf Ffriderichen von Tockenburg vnd sinen erben Elsbetun die Dyepfurterinen, Berchtoltes sailgen des Diepfurters tohter, du min aigen was, mit allen rehten vmb zwai phunt phenning vnd sehs Schilling phenning als guter vnd gemainer Costentzer muns, der ich gantzlich vnd gar von im gewert bin vnd in minen guten nutz bekeret sint, vnd verzih vnd entzihe mich mit disem brief fur mich vnd alle min erben alles des rehten oder ansprach, so ich oder min erben iemer an die obgen fro Elsbetun gehan oder gewinnen mohtind an gaischlichem oder an weltlichem geriht oder an geriht oder in kaines weges, da mit wir die ietzgenanten wider an gesprechen mohtind. Ich bind och mich vnd alle min erben dar zu mit disem brief, das wir der obgen fro Elsbetun reht wern sin sont an gaischlichem vnd an weltlichem geriht vnd an allen stetten, wa sin der edel herr graf Ffriderich von Tockenburg oder sin erben des bedurfent nah reht. Vnd des ze warem vnd offem vrkund, das dis alles war ist vnd stat belib nu vnd och her nah, so henk ich der obgen Johans von Luterberg min aigen insigel offenlich an disen brief fur mich vnd alle min erben. Dis beschach vnd ist dirr brief ze Liehtinst geben, do man zalt von gottes geburt druzehenhundert jar vnd dar nah in dem nundenvnduerzgosten jar, an dem nehsten mentag vor sant Vitz tag."}
{"text": "Allen den, die disen brief ansehent lesent oder horent lesen, kunde ich Walther Iberger vnd vergich offenlich mit disem brief, das fur mich kament ze Byschoffcell in der stat an offner strass des richs an mins gnadigen herren stat her Johansen des Hofmaysters von Frowenuelt sanger ze dem tum ze Costentz die erberen Vlrich Schleher, den man nemmet Bohi, burger ze Byschoffcell vnd Hans von Riggenswille, vnd offnot da vor mir der ebenemt Vlrich Schleher vnd sprach, er hetti da verkoft vnd ze koffenn geben reht vnd redlich dem vorgenemten Hansen von Riggenswille vnd sinen erben, ob er enwar, das fryie vogtber aygen gut, das sin aygen was, das man nemmet des Schlehers gut vnd gelegen ist ze Gotzenswille, mit hus mit hof mit acker mit wisen mit holtz mit veld vnd mit aller zu gehord, vber das selb gut min obgenanter herr her Johans von Frowenuelt sanger des tums ze Costentz vogt ist, vnd war der koff beschehen vnd vollefurt reht vnd redlich vmb siben pfunt phenning guter phenning vnd genamer Costentzer munse, der selben phenning er von im gantzlich vnd gar gewert war vnd von im enphangen hett vnd an sinen guten nutz bekert hett. Darnach entzehe vnd verzehe sich vor mir offenlich der vorgenemt Vli Schleher, den man nemmet Bohi, vnd hat sich willeklich vnd frylich verzigen mit vrkund dises brieues gantzlich vnd gar fur sich vnd alle sin erben des vorgenemten gutz ze Gotzenswille, das man nemmet des Schlehers gut, aller aygenschaft aller kuntschaft aller gewer lut vnd brief alles gaistlichen vnd weltlichen rehtes aller vordrung vnd ansprachen aller reht vnd rehtung vnd fryhait, so er oder sin erben, ob er nit war, an dem ald zu dem vorgenemten gut je gehebt hant ald noch hinnenhin jemer gehaben oder gewinnen mohtin. Er hat och gelobt mit siner truw in aydes wise, das er vnd sin erben, ob er enwar, des vorgenanten gutz vnd koffes reht wern sullent sin nach reht gen manlichem an gaistlichem vnd an weltlichem geriht vnd an allen den stetten, wenn wa ald wie dik sin der vorgenemt Hans von Riggenswille oder sin erben bedurfent vnd notdurftig sint, vnd ist dis alles beschehen vnd vollefurt vor mir vnd an offner strass des richs reht vnd redlich mit allen den worten werken vnd getaten, so nach gewonhait vnd nach reht dar zu gehorten ald horen solten vnd notdurftig warent vnd als es kraft hat vnd haben sol nu vnd hie nach. Vnd des ze ainem waren vrkund vnd stater sicherhait aller vorgeschribenen dinge vergiht vnd koffes so han ich obgenanter Walther Iberger dem vorgenemten Hansen von Riggenswille vnd sinen erben disen briefbesigelten geben mit des fromen vesten mines gnadigen obgenanten herren her Johansen des Hofmaisters von Frowenuelt sangers ze dem tum ze Costentz insigel. Dar nach vergich ich der selb Johans Hofmaister von Frowenuelt sanger ze dem tum ze Costentz, das ich min insigel durch betth des obgenanten Walthers Ibergers mins amptmans offenlich ze vrkund der warhait aller vorgeschribenen dinge mir vnd minen erben an vnsren rehten vnschadlich gehenkt han an disen brief. Der geben ist ze Byschoffcelle in der stat an der nahsten mittewuchen nach vs gander pfingstwuchen in dem jar, do man zalt von gottes geburt drutzehenhundert jar, sehszig jar vnd dar nach in dem nunden jare."}
{"text": "Allen den, die disen brief an sehent lesent oder horent lesen, kund ich Cunrat der Ganper von Ainod, der seshaft ist ze Wil, vnd vergih offenlich an disem brief, dz ich mit guter beschaidenhait vnd vorbetrahtung vnd och von miner not wegen den aker genant Geloben holtz vnd die wise genant Rushartz wise, du baidu gelegen sint zwschent Betwisan vnd Ainod vnd baidu stossent an die lantstrasse, die man gat gen Ainsidellen, vnd baidu min aigen warent, reht vnd redelich han verkoffet vnd fur aigen ze koffen geben dem beschaiden man Berhtolt Stahellin von Betwisan vnd sinen erbun vmb vier pfund vnd vmb funfzehen schilling pfenning alles guter Costentzer muns, der pfenning ich gar vnd gantzlich gewert bin vnd die ich in minen schinbarn nutz han bewendet, vnd hen och gelobt mit miner truwe vnd bind och min erben dar zu mit disem brief, dz wir des vorbenempten akers vnd der wise fur aigen reht wern sollint sin nach reht ane allen furzug, wa sin Berhtolt Stahelli von Betwisan ald sin erben bedurfent ald notdurftig sint vff gaistelichem ald vff weltelichem geriht, vnd entzihe mich vnd han mich och entzigen fur mich vnd fur min erben mit disem brief aller reht forderung ansprach vnd aigenschaft, so wir an den ald zu dem vorgenanden aker ald wise ie hettunt ald gewnnent ald wir hie nach dar zu immer han ald gewinnen mugint ald mohtint dehainen weg mit dem rehten ald ane reht. Vnd ze merer sicherhait aller vorgescribener ding henk ich Cunrat der obgenand Ganper min insigel an disen brief. Der geben ist an dem dunstag in den ostran, do von gottes geburt warent drutzehenhundert jar, funfzig jar, dar nach in dem dritten jare."}
{"text": "Ich vlrich vnd mein brvder Hainrich vlriches svne des schvtzen vnd vnser baider erben veriehen vnd tvn chvnt allen den, die disen prief sehent vnd horent lesen vnd di nv sint vnd hernach chvmftich werdent, Daz wir mit verdahtem mvt vnd mit vnserm gvtlichem willen haben ze chauffen gegeben fvr rehtes aigen vnser hvb datz den hofern mit allem dem nvtze, vnd davon chvmt, versvht vnd vnversvht, Meinharden ze Sinzenperig vnd allen sinen erben vmb sehs vnd vierzich phvnt phenning wiener mvnse vnd haben in di vorgenanten hvb gesafzt fvr ahzich phvnt phening wienner mvnse ze einem scherm also mit der beschaidenhait, ob iemen vnser erben di vorgesprochen hvb wolde losen von in fur ahzich phvnt phenning wienner mvnse, di schuln si im ze losen geben vnd ist des niht, so sol di vorgeschriben hvb ir rehtes aigen sein ewichlichen vnd hat darvmb ze vns gelobt Hauch der posche vnd Hainrich der grvber. Daz in dev rede stete vnd vnverchert beleib, darvber geh wir in disen prief ze einem vrchvnde vnd ze einem gezevg gevestent mit hern Hainriches von walsse anhangvndem Insigel vnd Hern Hainriches von volchenstorf. Des sint gezevg Her alber von asperig, Hainrich von hvsendorf, Richer sein brvder, vlrich von hvsendorf, Ditrich sein brvder, Ekpreht, Ortel von Sinzenperig, Alber von Sinzenperig, Richer von Sinzenperig, Albreht von wald, Gvndel von Rizenwinchel, Hainrich der chalnperiger vnd ander warhaft levt, di dapi warn. Daz ist geschehen, do von christes gebvrt warn ergangen Tausent iar, drevhvndert iar, in dem zehenden iar nach sand florians tag des mitichen."}
{"text": "Allen, die disen brief ansehent oder horent lesen, kundin wir dis nahgeschriben lut Ortli der elter, Berschi Huber baid von Eschibach, Hainrich Altenweger der elter von Schmerikon, Vli Burkart, Rudi Claus, Rudi Buntschuh von Lentzikon vnd vergehint dez offenlich alle sehs gemainlich vnd vnuerschaidenlich an disem brief fur vns vnser erben vnd alle vnser nahkomenden, als wir alle sehs die vorgenempten gemainlich vnd vnuerschaidenlich allez daz habern gelt, dz vss den zwain hofen ze Eschibach vnd ze Lentzikon ainem gotzhus ze Pfauers werden solt, wie vil dez ist, von den erwirdigen herren abbt Johansen vnd dem conuent gemainlich dez selben gotzhus ze Pfauers reht vnd redlich gekoffet habent in aller der wise, als der koff brief wiset vnd sait, den wir von den ietzgenempten herren inne darumb habent, vnd won vns den vorgeschriben hofiungern vnd andren hofiungern, die in die egeschriben zwen hof gehorent, der etwie menger hie nah an disem brief geschriben ist, etklich rehtung an kernen vnd an ziger oder waran dz waz vss dez egenanten gotzhus kelnhof ze Tuggen jaclich giengent, vnd won och wir die obgenanten alle sehs gemainlich vnd vnuerschaidenlich den egenempten koff mit gutem willen wissen vnd gunst aller der hofiunger, die in die egeschriben zwen hof gehorent, getan vnd vollefurt habent vnd die och tailhafftig sint ze nement gewesen an der ietzgedahten rehtung vss dem egenanten kelnhof ze Tuggen, dauon wir obgenempten selb schulden vnd wir dis nahgeschriben lut Haini Burger von Burg, Cuni Morgen von Schmarikon, Vli Altenweger des obgenanten Hainrichs Altenwegers elicher sun vnd Cuni Strasser von Schmerikon alle gemainlich hofiunger der egedahter zwayer hof ze Eschibach vnd ze Lentzikon habent vns alle zehen gemainlich vnd vnuerschaidenlich fur vns alle vnser vnd nahkomen vnd gemainlich fur alle ander hofiunger der selben zwayer hof entzigen vnd entzihent vns mit disem brief aller der rehtung fordrung vnd ansprach, so wir vnser vordern vnd vnser erben vnd nahkomen ie gewnnent oder iemer gewinnen mohtent in den egeschriben dez gotzhus von Pfauers kelnhof ze Tuggen von dez vorgenanten habern geltz wegen, also dz wir vnser erben vnd vnser nahkomend die vorgenanten herren vnd ir nahkomen vnd ir obgenant gotzhus vnd dehainen iro amptman oder ieman von iro wegen vmb dehain rehtunge oder gewonhait, die vns oder vnsern vordem von dez obgenanten habern geltz wegen vntz her beschehen ist oder beschehen solt, niemer mer fur dis hin angesprechen vmb triben vnd bekumbern sollint noh mugent oder ieman von vnser wegen, als wir alle zehen gemainlich vnd ieglicher vnder vns besunder mit siner truw an ainez geschwornen aidez statt gelopt vnd verhaissen habint, vnd sollint och wir vnser erben vnd alle vnser nahkomen der vorgenanten herren vnd ir nahkomen gut vnd getruw weren sin darumb an allen stetten an gaistlichen vnd an weltlichen gerihten gen menglichen, wie vnd als dikk sy des notdurfftig sint, mit guten truwen an geuard. Vnd dez allez ze warem vnd offem vrkund vnd stater sicherhait so haben wir die obgeschriben alle zehen gemainlich vnd ieglicher besunder erbetten den hoherbornen vnsern gnadigen herren graf Donat von Toggenburg, dz er sin insigel fur vns alle vnser erben vnd nahkomen gehenkt hat an disen brief, vnder das selb insigel wir vns vesteklichen bindent zu allen obgeschriben dingen. Wir graf Donat von Toggenburg vergehint an disem brief, daz wir von ernstlicher bett wegen der vorgeschribner lut vnser aigen insigel gehenkt habent an disen brief, vns vnd allen vnsern erben vnschadlich. Der geben ist ze Vtznang an sant Valentins tag dez jarez, do man zalt von Cristus geburt druzehen hundert sibentzig vnd aht jar."}
{"text": "Wir Lud. von gotes genaden etcet. viehen etcet. wan vnser lieber fuerst der ersam bischof Chunrat von Frisingen sein guelt vnd sein guet ein michelteil ligent hat vnder des hertzogen gewalt von Oesterreich vnd er an dem selben guet grozzen schaden moeht wol nemen von dem von Oesterreich, ob er ze disen zeiten sinev lehen von vns enpfieng, haben wir in vnd sein gotshaus von besundern genaden besorget vnd haben in veberhebt, daz er sinev lehen ze disen zeiten niht suel enpfahen biz der chriech zwischen vns vnd dem von Oesterreich werde beriht vnd volendet, vnd suelen in auch dar vmb in der frist nihtes betwingen oder benoeten, vnd haben in auch die selben frist sinev lehen vnd sinev reht erlaubet. Wir haben auch den vorgenanten bischof C. in vnser besunder genade vnd scherm genomen vnd wellen niht, daz im oder sinem gotshaus iemant iht tv an reht, vnd swer in an reht angriffe, haben wir im geheizzen in vnd sein gotshaus ze scherm auf ein reht als verre vnser gewalt ist. Dar veber ze einem vrchvende geben wir im disen brief versigelten mit vnserm hangenden insigel. Datum Monaci, millesimo CCC. quintodecimo, sexta feria ante Katherine, regni nostri anno primo."}
{"text": "Wir Albrecht von Gots gnaden herczog ze Osterreich ze Steyr ze Kernden vnd ze Krain graue ze Tyrol zc bekennen, daz wir beweist sein, daz vnser burger ze Enns alle die recht habent, die vnser burger ze Steyr habent. Emphelhen wir vnsern lieben getrewn Andreen vnd Hannsen geprudern den Liechtenstainern von Judenburg, oder wer nach in die mautt ze Keczlinger innhaben wirdet, vnd wellen, daz si dieselben vnser burger ze Enns bei den rechten an der egenanten mautt beleiben lassen, die vnser obgenanten burger von Steyr da habent, vnd si nicht verrer notten. Mit vrchund dicz briefs geben ze Wienn an Mitichen vor sand Symons vnd Judastag, nach Kristes gepurd dreuczehenhundert iar darnach in dem ainen vnd neunczigistem jare.Dominus dux per dominum cancellarium episcopum Frisingensem."}
{"text": "Wir graf Chunrat von Schawnherch veriehen vnd tun chunt allen den, di disen brief lesent oder horent lesen, di nu lebent vnd her nach chunftich sint, vmb den hof gelegen ze Siczendorf vnd vmb allez daz, daz dar zv gehort ze velde vnd ze dorff, ez sey gestifft oder vngestifft, versucht vnd vnuersucht, swi so daz genant ist, den der erber herr her Vlreich von Pergaw von vns ze lehen hat, daz wir dem selben herren Vlreich von Pergaw die genade getan haben vnd tun auch mit disem brif, daz wir im vnd seinen erben payden svnen vnd tochtern den vorgenanten hof vnd swaz dar zv gehort, als ez allez von alter her chomen ist, recht vnd redeleichen verlihen haben zv rechtem lechen nach dez landes recht ze Osterrich also, daz der selb her Vlreich von Pergaw vnd alle sein erben baidew svn vnd tochter suln furbaz mit dem eegenanten hof vnd mit allew dew ynd dar zv gehort, ledichlichen vnd freylichen allen iren frumen schaffen, verchauffen als lehens recht ist ynd dez landes recht ze Osterreich. Vnd sein auch wir vnd vnser erben vnuerschaidenlichen dez obengenanten hofs vnd allez dez, vnd dar zv gehort, hern Vlreichs von Pergaw vnd seiner erben baydew sun vnd tochter recht lehen herren vnd gewern vnd scherm, als lehens recht ist vnd dez landes recht ze Osterrich. Vnd daz dise lehenschaft furbaz also stat vnd vnzerbrochen beleib, dar uber geben wir in disen brief ze einem waren sichtigen vrchund diser sache versigelten mit vnserm jnsigel vnd mit vnsers bruder jnsigel bruder Heinreichs graf von Schawnberch Sand Johans ordens, der diser sache gezeug ist mit seinem jnsigel. Diser brief ist geben nach Christes gepurtt drewtzehen hundert jar, dar nach in dem fumftzigistem iar an sand Mathias abend."}
{"text": "Allen den, die disen brief sehent lesent oder horent lesen, kund ich Rudolf der Maier von Alstetten vnd vergich des offenlich an disem brief fur mich vnd alle min erben, das ich mit bedahtem mut kam fur den erwirdigen minen genadigen herren von gottes gnaden abt Herman abt des gotzhus ze sant Gallen vnd gab in des hant uf frilich vnd willeklich mit allen rechten den erbern kneht Schonhaintzen, der min lehen was von im vnd dem gotzhus ze sant Gallen, also das der selb Schonhaintz mit allen rechten hinnenhin an das vorgeschriben gotzhus gehoren vnd des aigen sin sol. Vnd han mich darumb in des vorgenemten mines genadigen herren hant enzigen vnd enzihe mich mit disem brief gantzlich vnd gar fur mich vnd alle min erben aller der recht vnd ansprach, so ich hatt ald haben moht zu dem vorgenemten Schonhaintzen von aigenschaft ald von lehens wegen. Vnd ze ainer gantzer sicherhait der vorgeschriben dinge so han ich der vorgenemt Rudolf der Maier min insigel gehenkt an disen brief fur mich vnd all min erben. Dirre brief wart geben ze sant Gallen, an sant Jacobs abent des zwelfbotten, do man zalt von gottes geburt druzehen hundert jar vnd darnach in dem ain vnd funfzigosten jar."}
{"text": "Ich Heikel von Holtz Hermans sun von Holtz vergich, daz ich han bestanden ze pawmansrecht von dem erbern herrn hern Dietmarn probst ze Reichersperig sein und seines gotzhaus hof ze Petting mit sampt der muel, schol in den auch verstewern und verdienen jaerleichen alz ich stat und genad an im vinden mag. Waer aber daz sich daz fuegt, daz er oder wer des gotzhaus verwesaer waer mir den vor genanten hof mit sampt der muel moechten oder wolten nicht lenger lassen, so schol ich in antwurten an aller irrung und widerred und schol in auch richten mit sam und mit ardhew und mit aller richtung di dar zue gehoert alz lantz recht ist. Und zu urchund gib ich den prief versigelten mit meinem aygen anhangendem insigel. Der prief ist geben nach Christez gepurd dreutzehenhundert jar darnach in dem sibentzkisten jar an sand Symon und sand Judas tag der heiligen zwelif poten."}
{"text": "Ich Ott von Uetzing unnd ich Kathrei sein hawsfraw wir verjehen, das wir durch unnser seelhail willen dem gotzhaws zn Pawngartenperg und den herren daselbs auf haben geben die aigennschafft unsers leben zu Uetzing und alles das das darzue gehort das unnser freyes aigenn ist gewesen, und haben es gekaufft von den Vidorfern das gelegen ist in Vidorfer pfarr, unnd haben das von in herwider genommen zu einem freyen purckrecht unnd sullen auch wir und al unnser nachkomen die das lehen nach unns innhaben in davon jarlich au sand Michelstag dienen zu purkrecht zwelif phenning wienner munss und nit mer. Unnd wann das ist das es sich verwanndelt von ainem hintz dem andern es sey mit dem tod oder mit heyrat oder mit verkauffen wie es sich verwanndelt, so sol der da auf geit geben sechs phenning und der da bestet auch sechs phenning und nicht mer. War aber das wir oder unnser nachkomen den dienst und die vodrung nicht geben zu rechten tagen, so gend all die recht und gefallend auf das guet als purkrechts recht ist in dem lannd ze Osterreich, unnd sullen auch sy sich des unndterwinden als recht ist. Das die red stet unnd unzerbrochen beleib, des geben wir in zu einem urchundt den offenn brief versigelten mit des erbern ritter annhangunden innsigel hern Jannsen von Seyseneckk. Des ist auch gezewg der erber man Jans der Snekennrewter mit seinem anhangunden innsigell in baiden an schaden wann wir selber nicht aigen innsigel haben. Der brief ist geben nach Cristes geburd drewtzehen hundert jar und darnach in dem zway und sechtzigisten jar an sannd Kattrein tag."}
{"text": "Ich Wernhart auz den Tuern Purger in der Neuwenstat vergich offenbar an disem prief allen leuten gegenburtigen vnd chunftigen, Daz mein Vodern von besunder andacht aynualtichleichen durch got vnd durch selichait irr sel habent geschaft eyn phunt wienner phenning gelts, des eyn halb phunt leit auf Vron Wendeln der vragnerin, zv den zeiten Wytbe haus vnd auch auf gartlant, daz dar zu gehort, gelegen vor Wienner Purgtor ze nast des Mospruner haus, vnd eyn halb phunt auf Vron Margreten der Pyscholfinn haus vnd auf gartlant, daz dar zu gehort, gelegen ze nast der egenanten Vron Wendeln haus, also beschaidenlich, daz ich, oder swer daz phvnt gelts nach mir innhat, iaerleichen dar vmb chauffen sol leinein tuech oder chotzen, als verr di phenning getzichent. Vnd sol daz geben in das Spital zv dem Heyligen Chreutz ze trost vnd helf den armen siechen. Waer auer, daz ich, oder swer di gult inn hat, den siechen di genad vnd den trost vertziehen wolten, so sol sich der Spitalmaister des egenanten Chlosters derselben gult vnderwinden vnd sol mit gewizzen dar vmb leynein tuech oder chotzen chauffen, als verr di phenning getziehent, Vnd sol di arm siechen vnuertzogenleichen damit trosten. Man sol auch daz egenant phunt gelts iaerleichen dienen zv driu zeiten in dem iar an sand Gorgentag achtzech phenning, an dem Phyingstag achtzig phennig, an sand Merteins tag achtzich phenning. Der vorgenanten red vnd des geschaeftes ist der prief gesigelt mit meim Insigel vnd mit des Erbern mannes Insigel, hern Petreins des Leinein zv den zeiten richter in der Neunstat ewichleich vrchund vnd getzeug. Der prief ist geben nach Christs gepurd Dreutzehen Hundert iar, vnd in dem Siben vnd Dreizgisten iar, des nasten Mitachs vor sand Margreten Tag."}
{"text": "Wir Elspet von gots gnaden weilent Kunigin zu Rome veriehen vnd tuen kund offennlich an disem brief allen den, di in sehent oder horent lesen, das wir von der beweisung vnd von dem Rat vnnsers geistlichen Vatters Bischof Berichtolt von Passaw mit wol bedachtem muet ze Seelgeret aller vnnser Vodern vnd sunderlich vnnsers lieben Herrn vnd wirtes Sel Kunig Albrechts von Rom vnd auch vnnser Selber vnd auch vnnser nachkomen Seel vnd sunderlich zu einer widerlegung der Veiertag, die an vnserm Siedn ze halsstat, das wir von vnnserm gut von wildem pirig erbawen haben, vberganngen vnd zebrochen werdent mit arbait, der man doch ze not nicht Ennberen mag, Vnnser Almuesen von dem vorgenanten Sieden den geistlichen herren dem Abbt vnd dem Conuent datz Pawmgartenperg mitgetaillet vnd gegeben haben also, das in vnnser Phleger oder Ambtman zu hallstat alle jar an vnnser frawen tag, als sy geboren ist, dreissig fueder durres Saltzes geben sullen vnd dasselb saltz sol in an vnnser Mautstat ze Gmunden ledichlich an mawt fuergeen. War aber, das in vnnser Phleger oder Ambtman das vorgenant Saltz an dem vorgenannten tag nicht geben, So gebieten wir Ernnstlich bey vnnsern hulden vnsern Purcklewten ze hallstat, das Sy kain Saltz zu hallstatt ausfueren lassen, vntz daz das vorgenannt Saltz dem vor genannten gotshaws verrichtet werde. Es sol auch der vor genannt Abbt all jar an Sant Philips tag seinem Conuent ein halbs phund wiener phening geben zu pesserung an jrer pfruenndt von dem vor genanten Saltz, das Sy darumb desselben tags Vnnsers vor genannten wirtes, der an demselben tag verschiden ist, vnd vnser Vodern vnd nachkomen vnd auch vnnser Selbe, wen wir nicht sein, Jartag begeen mit Vigilien vnd mit Seelmessen vnd mit anndern gottlichen sachen. Vnd daruber, das vnnser vorgeschriben gab vnd freyung dem vor genannten Abbt vnd dem Conuent datz Pawngartenperg stat vnd vnzerbrochen beleib von vns vnd vnsern nachkomen, haben wir in disen brief gegeben versigelt mit vnnserm Innsigel. der ist geben datz Newenburch, do man zalt von Cristes geburde drewtzehen hundert jar, in dem drewzehennden jar an vnnser Frawenntag zu der Liehtmess."}
{"text": "Ich Offenmei Geuschlin von Rubendorf vnd mein Sun paid Hainreich vnd vlreich wier veriehen an disem prief vnd tuen chunt allen den die in sehent oder hornt lesen die nu lebent vnd hernach chunftich sint daz wier mit wol verdahtem muet vnd auch mit gunst aller vnser vreunt zder zeit do wier ez wol mahten getuen gegeben haben daz weinzuerlreht datz wetzmanstal daz vnser rehtz aigen ist gewesen durch aller vnser vodern Sel willen dem Gotshaus des gueten herren sand Georgen ze Hertzogenburch vnd alle der Samnun.g des selben gotshaus mit allen dem reht vnd Nutz vnd ez vnser vodern vnd wier selb haben her praht ez sei gestift oder vngestift versueht oder vnversueht ze veld vnd ze dorf ledichleich vnd vnverchummert vnd sei auch wier des vorgenanten guets des Gotshaus vnd der Samnung des selben Gotshaus scherm vnd gewer fuer all ansprah als aigens reht ist des lants ze Osterreich. vnd durch pezzer sichherhait so setz wier zesampt vns dem egenanten Gotshaus vnd der Samnung Reinboten von Chueffarn vnd sein Prueder Otten ze scherm vnd ze gwer als vns selben. wer auer daz daz wier in des scherms von dhainerlai sahh abgiengen des ob Got wil nicht geschiet wie getanen schaden seu des nemen an chost oder an mue den seu muesten haben vmb daz guet den schull wier in ablegen an all wider red vnd an allen chrieg. vnd daz im dem Gotshaus vnd der Samnung ze Hertzogenburch disev red stet vnd vnzebrohhen beleib dor vber geb wier disen prief versigelten vnd bestetten mit des vorgenanten meines Suns vlreichs Insigel vnd mit des vorgenanten Reinbots von Chueffarn Insigel vnd ist auch er mit dem selben scherm vnd gwer als var verschriben ist. Des sint getzeug her Gundacher der Retelnperger her Wernhart von Nuzdorf her leb von vreuntzhausen her Philipp der Totzenpech leupolt der Smitzperger vnd ander erberr leut genug den dev sahh wol chunt ist. Der prief ist gegeben do von Christes gepuert waren ergangen Tausent Jar Dreu hundert Jar vnd dar nach in dem funf vnd zwaintzkisten Jar an sand Johans Tag an Sunbenten in dem Gotshaus datz Hertzogenburch."}
{"text": "Ich Engelprecht der Grueber van Sand Bernhart vergich vnd tuen chund allen den, di nu lebent vnd hernach chunftich sint, di den prief lesent oder horent lesen, daz ich mit wol wedachtem muet vnd mit gutem willen mein vnd aller meiner erben gegeben han leutterlich durich got vnd durich meiner sei willen, ze der zeit do ich iz wol getuen macht, dem erbern herren apt Mathesen vnd dem chloster datz Altenburch sechs stuetpherift, vnd meins rechten aigens einen weingarten, der do leit ze Sand Bernhart an dem Sparbereke, also mit auzgenomner red: wenn ich stirib, man mich ze Altenburch westat, so schol der apt den herren in dem conuent ein guet mal geben an dem selben tag, vnd schol auch geben des selben tags zehen schilling Wienner phenning armen leuten; vnd furbaz alle weg, als man meinen iartag weget ze Altenburch, do schol meiner nesten erben ainer darchomen mit zwain pherften, dem der apt geben schol zechen schilling Wienner phenning, di er tailen schol armen leuten mit einem gewizen, daz iz di herren sechen. Dorzue han ich uorgnanter Engelpreht der Grueber dem conuent zu Altenburch wesunderlich gegeben ze pezrung irre phruent meins rech ten aigens zechen vnd neun schilling phenning gelts Wienner muniz, di man ierleih dienen schol dem prior vnd der sampnung ze Alten burch an sand Michels tag, di do ligent ze Sand Bernhart auf fumf wehausten holden an der Neustift, vnd hat sich der conuent ze Altenburch dorvm gegen mier verlubt vnd verpunden, wenn ich nicht enpin, so scbullen si mier sprechen dreizich selmesse nach einander an allen vnderlaz, vnd furbaz ewichlich, wenn man meinen iartag ze Altenburch weget, so scholle si mier vigili vnd messe singen van den selen. Dorzu schol mier ein egleich priester ein selmesse sprechen an dem selben tag oder des nesten tags dornach. Vnd schol der apt vnd di sampnung datz Altenburch daz uorgnant guet datz Sand Bernhart ledichlich vnd vreilich haben mit allem dem recht vnd nutze, als ich iz in rechter aigens gewer gehabt han, vnd allen iern frum domit schaffen an allen ierresal. Wer auer, ob der apt vnd der couent ze Altenburch meinen iartag vnd auch allez, daz an den prief geschriben ist, nicht wegingen, des si mit erbern leuten vberuaren burden, so schullen sich mein nest erben des uorgnanten gutes vnderbinden, vnd geben auf ein ander gotshaus durich meiner sel willen, swo si wellent, an allen ierresal. Daz di red vnd di sach furbaz stet vnd vnzebrochen ewichleich weleib, gieb ich uorgnanter Engelprecht dem gotshaus ze Altenburch den prief ze einem steten zeug vnd ze einer ewigen vestenung diser sach, versigelten mit meinem insigel; des auch zeug sint her Ekprecht van der Haid, Reynbot der hofrichter van Fuchsperch mit iern insigeln, vnd ander piderb leut genuech, den di sach wol chund ist. Der prief ist geben ze Altenburch, nach Christ puert vber dreutzehen hundert iar, dornach in dem suben vnd dreizkisten iar, an sand Pauls tag."}
{"text": "Ich Hainrich der Wiener burger ze Costentz kvnd vnd vergich des offenlich mit disem brief allen, die in ansehent oder horent lesen, als der hohwirdig furst min genadiger herre byschoff Hainrich ze Costentz min bett genadklich erhort hat, da mit daz er den hof vnd die muli ze dem Obern Sibenaich mit der erwirdigen herren des cappittels der korherren gemainlich der gestifft vnser frowen ze dem thum ze Costentz willen vnd gvnst ze ainem rechten zinsaigen geben hat den erwirdigen gaistlichen frowen der pryorinen vnd dem conuent den closterfrowen gemainlich des gotzhus ze sant Katherinen gelegen in der vorstat ze sant Gallen Bredier ordens vnd sant Augustinus regel, vnd wie daz ist, daz die selben gaistlichen frowen dem selben minem herren byschoff Hainrich vnd sinen nachkomen von des selben zinsaigens wegen gebunden sigin ze gebent jarlichs je ze vnser frowen tag der liechtmiss ain vierdung wahs in ains byschoffs kamer, wer danne byschoff ze Costentz ist, als der brief wiset, den inen der selb min herre von Costentz vnd daz cappittel gemainlich ze dem thum ze Costentz darvber mit iren insigeln vnd och min brief wiset, den ich inen och darvber mit minem insigel besigelt geben hant, won aber der selb hof vnd die muli ze dem Obern Sibenaich da her lehen gewesen ist von dem selben minem herren dem byschoff vnd sinem gotzhus, so bekenne ich wol, daz si darben mussint der dienstlichen recht, so inen vnd dem gotzhus von des selben lehens wegen beschehen solt, darvmb vnd dawider vnd och da fur so hab ich die aigenschafft mins hus vnd hofraiti, daz ze Costentz an sant Pauls gassen zwschen Nicolausen Fryen saligen kynd vnd Berchtoltz Seger hus vnd hofraitinen gelegen ist, daz da hindenan stosset an der stat ringmur, an des selben mins herren byschoff Hainrichs hand vff geben frilich vnd willeklich vnd hab daz selb hus vnd hofraiti mit aller zugehord wider von im enpfangen ze rechtem lehen, also daz ich vnd min erben vnd nachkomen es von im vnd von sinen nachkomen vnd von dem selben sinem gotzhus hinnanhin ze rechtem lehen habent sont. Mit vrkvnd dis briefs, daran ich derselb Hainrich Wiener min insigel gehenkt hab ze ainer warhait der vorgeschriben ding. Dirre brief ist ze Costentz geben, do man von Cristes geburt zalt druzehenhvndert jar, darnach in dem sehs vnd sibentzigosten jar, an des hailigen crutzes abent in ain herbst."}
{"text": "Wir Rudolf, ulrich, Marquart vnd Eglolf uon Amptz gebruder veriehind offenlich mit disem brief, dz wir verlihen habin Hansen vnd Friken den Swiggern den aker vnder Hardeg bi dez spitals torgel ze ainem rechten erblehen vnd zins lehen, also dz su ald ir erben vns ald vnsren erben jarlich da uon ze rechtem zins geben sont von dem vor benempten aker uf sant Gallen tag zehen hurn geben sont. Vnd des ze ainem waren vrkund der uorgescribnen ding henk ich obgenanter Vlrich von Amptz ritter fur mich vnd all min bruder min insigel an disen brief. Der geben ist ze Amptz in dem iar, do man zalt uon gottes geburt druzehen hundert iar vnd funfzig iar, dar nach in dem nunden iar, an dem nachsten sunnen tag vor mitter uastun."}
{"text": "Wir Ludwig von gots gnaden Romischer keyser ze allen ziten merer des richs veryehent offenlich an disem brief, das wir niht wollen, daz yeman von den lauten noch von den guten, die in den hof Krieseron gehorent, die vnser vnd des richs sint, mer vorder noch nem von vnsern noch von des reichs wegen, vnd ob wir di gult yemant versatzten, von den selben lauten vnd guten dann iren gewonlichen dinst, den sy bey keyser Fridreichen vnd kunig Rudolffen vnsern voruordern geben haben. Vnd wellen nicht, das sy yemant vber ir alt gewonhait beswar oder dreng mit dehainen sachen. Swer es dar vber tat, der tat swarlich wider vnser vnd des richs huld. Dar vber ze vrchund diss briefs, der geben ist vor Merspurg an sant Margreten tag nach Christus gepurt dreuzehenhundert jar, dar nach in dem vierden vnd dreizzigistem jar, in dem zweintzigistem jar vnsers riches vnd in dem sibenden des keysertums."}
{"text": "Wir fro Adelhait du Blarrerin abtischen vnd der . . conuent gemainlich des closters ze Maggnowe sant Bernhartes orden in Costentzer bystun tunt kunt allen den, die disen brief an sehent oder horent lesen, daz wir mit guter vorbetrachtung vnd mit gemainem rat vnsers capittels der edelen frowen fro Kungunt von Fatz grafin von Tockenburg ain malter vesan sant Gallen messes guter vesan, die ze geben vnd ze nemen sint vs dem zehenden ze Gebrotswille, der vnser aigen ist, ze koffen geben hant ain malter vesan des obgenanten messes jarliches geltes reht vnd redlich vmb zwelf guldin guter vnd wolgewegener Florentiner, der wir gar vnd gantzlich von ir gewert sint vnd in vnsern guten nutz bekeret sint, vnd hat vns du obgenant edel frow fro Kungunt grafin von Tockenburg daz obgenant malter vesan jarliches geltes dem obgeschribenn conuent vnd vnseren nahkomen gemainlich geben vber tische, dar vmb daz wir vnd vnser nahkomen an sant Geryen tag daz obgenant malter vesan vmb win oder vische vnserm conuent gebent oder aber jegelicher frowen sunderbar, du denne in egedahten closter ist, bar phenning so vil vnd ir denne gezuhen mag von dem selben malter vesan. Vnd hat daz dar vmb getan, daz wir vnd vnser nahkomen daz jarzit des edeln herren herr Donates von Fatz begangent vf den obgeschribenn sant Georyen tag, da es vf vallet, vnd och der obgenanten fro Kungunt von Tockenburg grafin jarzit begangent, wenne si erstirbet, daz got lange wende. Were aber, daz wir die obgeschribenn frowan des dikgenanten klosters ze Maggnowe oder vnser nahkomen du obgeschribenn jarzit ob dem altar vnd och mit andern guten werken vnd och vnser mal vnd vnserr nahkomen ze des obgeschribenn sant Georien tag nut besserottind an win oder an vischen oder mit phenningen, als vorgeschriben ist, vnd daz wir der jarzit ains oder kaines an kainer dero sachen vberfurent, so bindent wir du obgenant fro Adelhait du abtischen vnd conuent gemainlich des obgeschribenn closters ze Magnow vns vnd alle vnser nahkomen dar zu mit disem brief, daz wir vnd vnser nahkomen eweklich iemer me von dem obgenanten zehenden ze Gebrotswille zwai malter vesan des obgenanten messes jarliches geltes den dikgenanten frowan dem conuent des vil genanten closters ze Maggnow eweclich ze sant Gerien tag geben sont an allen furzug vnd wider rede in aller wise, als vor von dem ainen malter vesan stat geschriben. Vnd hat du obgenant fro Kungunt von Fatz grafin von Tockenburg vollen gewalt vnd ir erben vnd gebent inan vollen gewalt mit disem brief fur vns vnd alle vnser nahkomen, daz su vns oder vnser nahkomen phenden vnd an griffen sont vmb zwai malter vesan, ob wirs vber furint in kaines weges, als egeschriben ist, an lut vnd an gut mit geriht vnd an geriht, vntz wir oder vnser nahkomen ie daz follfurent vnd vs gerihtend, als vorgeschriben ist, an alle geuerde. Vnd des ze warem vnd offem vrkund aller diser ding vnd gedinge so henkent wir du obgenant fro Adelhait du abtischenn vnd wir der . . conuent des dikgenanten closters ze Maggnow vnseru aigen insigel offenlich an disen brief, der ze Maggnow in vnserm closter geben wart, do man zalt von gottes geburt druzehenhundert jar vnd dar nah in dem funftzgosten jar an dem nehsten fritag nah sant Marcellines tag."}
{"text": "Ich Peter der Sturme, Purger ze Newnburch vnd ich Elspet sein housfrowe wier veriehen mit disem brief vnd tun chund allen den, di in lesent oder horent lesen, di nu lebent oder hernach chunftich sind, daz wier mit vnserr Erben gutem willen vnd gunst vnd verdachtem mut vnd mit gesampter hand zden zeiten, do wier ez mit recht wol getun machten, vnd auch mit vnsers gruntherren hand dez Erbern herren hern Rudweins Brobst ze Neunburch chlosterhalben recht vnd redlich gemacht vnd geben haben vnserm sun hern Hansen Chorherren ze Waldhausen zu einer pezzerung seiner phrund dreu phunt wienner phenning geldez auf vnserm hous mitsampt der hofstat hinden daran, daz do leit an dem Newsidel in der plindengazzen zenachst Seifridez hous der Rugerinn sun, da man alle iar von demselben vnserm hous vnd von der hofstat hinden daran dienet fumftzehen wienner phenning ze gruntrecht vnd sechs phenning ze vogtrecht vnd nicht mer, also mit auzgenomen warten, daz wir oder swer daz egenant vnser hous vnd die hofstat hinden daran nach vns besitzt, im die vorgenanten dreu phunt wienner phenning geldez furbaz alle iar davon dienen sol ze drin zeiten in dem iar, ain phunt wienner phenning ze weynachten, ain phunt wienner phenning ze Vaschang, ain phunt wienner phenning an sand Gorgen tag, vnd mit alle dem nutz vnd recht, als man ander purkchrecht in dem land ze Osterrich dient, Vnd sol auch mein herr der Brobst von Waldhausen noch der Conuent daselbs zu seinen tagen daran nichtes ierren vnd mit dem gelt nichtes nicht ze schaffen haben, Vnd nach vnsers suns hern Hansen tod so sullen die obgenanten dreu phunt wienner phenning geldez geuallen in der herren oblai ze waldhausen vnd sullen die mier Petrein dem Sturm vnd meiner housfrawen Elspeten vnd vnserm sun hern Jansen dem Chorherren vnd vnsern vodern allen allierlich darvmb begen einen ewigen iartag Mit vigili, Mit selmesse vnd mit andern guten dingen nach irs ordens gewonhait. Wer aber, daz vnserm egenanten sun hern Hansen von Waldhausen dehainer gewalt oder irrung an den oftgenanten drin phunten wienner geldez vor seinem tod von dem Conuent ze Waldhausen, als vor genant ist, icht geschech, so haben wier dez frey wal die oftgenanten phunt geldez oder vnser Erben ze geben auf ein ander gotzhaus, wo vns daz allerpest fugund ist oder swa wier hin wellen, vnd mag vns auch niemant daran geirren. Wier haben auch vrey wal di vorgenanten dreu phunt wienner phenning geldez abzechauffen ab dem obgenanten vnserm haus vnd der hofstat hinden daran auf ein ander erb, daz dreu phunt geltes wol getragen mag, so ist vnser egenants haus vnd di hofstat hinden daran dann wider ledich vnd frey an alle widerred vnd an allen chrieg. Vnd sein auch wier ich egenanter Peter der Sturme vnd ich Elspet sein hausfrowe der oftgenanten dreu phunt geldez vnsers suns hern Hansen Chorherren vnd detz Conuentz ze Waldhausen nach vnsers suns tod vnd sein selbs zu seinen tagen recht gewer vnd scherme fur vns vnd fur alle vnser Erben nach dez landez recht in Oesterrich. Vnd daz diseu sach also furbaz stet vnd vnzebrochen beleib vnd wand wier selben aigens jnsigels nicht enhaben, dez geben wier in disen Brief zu ainem warn sichtigen vrchund versigelt mit vnsers gruntherren jnsigel dez Erbern herren hern Rudweins dez Brobsts ze Newnburch vnd mit hern Dietreichs jnsigel von Gundramstorf vnd mit dez Erbern mannez Petreins dez freysinger jnsigel, di wier dez gepeten haben, daz si der sach getzeug sein mit irm jnsigel. Der brief ist geben nach christi gepurd Anno Millesimo CCCmo, XLmo quarto, proxima dominica post Johannis Baptiste."}
{"text": "Jch Vlrich Wolfhart von Obern sebarn, mein Hawsfraw agnes vnd vnser paider eriben wir veriehen offenleich mit dem brief daz vns der Erwirdig Herre Probst albrecht dacz sand Florian verlihen hat einen zehent der gelegen ist auf den guetern hernach genant, von erst auf dem Turnhof halben vndertails dacz nydern Cirgenaren da selber auf vlreich dez alten richter Hof von Methawsen, daz drittail da selben auf dez wieschendoffer eckkern di zue der zeit Hans der Smelcz inn gehabt hat daz drittail vnd auf dez Gusner Hof bei dem wedelhof daz drittail mit allen den rechten vnd nuczen vnd dar zue gehort versuecht vnd vnuersucht, Also beschaidenleich, daz wir alle iar an sand Florianstag da uon raichen schullen ze czins ainem Probst, da selbs wer di zeit ist vier phenning gebiger wiener. Geschech dez nicht, waz denn solicher czins vell auf im hat nach dez Gotzhaws gewonhait, der selben vell seinen wir oder wer den zehent in hat, auch verfallen, wann vns der zehent nur verlihen ist nach dez Goczhaws recht vnd alz samleiche czinshaftige gueter recht habent. Daz di Handlung also stet beleib dar vber verpint ich mich vorgenanter Vlreich vnd mein erben vnder der erbern leut Jnsigel Wilhalm dez Wurmtaler vnd Fridrich dez Holczer allez daz stet ze haben daz oben geschriben stet. di ire Jnsigel an den brief gehangen habent zue einer warn zeugnuz diser sach vnd in an schaden. Geben nach kristi gepurt drew czehen hundert Jare vnd in dem siben vnd sibencikisten Jare an sand Symons tag."}
{"text": "Ich Mert Pfeyl und ich Hainreich Riczenwinkchler vergehen offenlich mit dem brief, daz der Erwirdig furst vnser genaediger Herr Her Pilgreim Erczbischof ze Salzburch Legat des Stuls ze Rom, vns von der dienst wegen, die wir im getan haben in dem Chrieg, den er mit Wilhalm dem frawnberger vnd seinen Helffern ze Bayern gehabt hat, alles Soldes, des er vns vnsern Schuczen vnd dienern dar vmb schuldig gewesen ist vnd aller schaden, die wir in seinem dienst vntz auf hewtigen tag genomen haben, wie die genant sint, gaenczleich ausgericht vnd furderleich beczalt hat, Also daz wir noch ander yemant von vnsern wegen, darvmb hincz vnsern vorgenanten Herren von Salczburch, seinem Goczhaus vnd nachchomen, noch hincz allen den iren, nimmermer dhain ansprach noch vordrung haben sullen noch wellen in dhainen weg an geuaer, weder mit recht noh an recht, daz loben vnd versprechen wir mit vnsern trewn an aides stat, Vnd dar vber ze vrchund geben wir all obgenant den brief versigelten mit des vesten Ritter Herrn Friedreich des Gleintzer Jnsigel, der sein Jnsigel durch vnser vleizzigen bet willen an dem brief gehangen habent, in vnd iren Erben an schaden, wan wir di zeit vnser Jnsigel bey vns nicht hetten, dar vnder wir vns all verpinden fur vns vnd all die vnsern, allez daz staet ze halten vnd ze volfuren, daz an dem brief verschriben stet, der geben ist ze Salzburch an Vreytag nach sand Andres tag Nach Christi gepurd dreu czehen Hundert iar darnach in dem Newn vnd Sybenczigistem."}
{"text": "Ich Gebhart der Swentter mein hawsfraw vnd all mein erben wir veriehen offenbar das wir sullen gelten herrn Dietmarn probst ze Reichersperg vnd dem selben goczhaws newn pfunt pfenning pazzawer munzz, der wir in vnd das goczhaws richten sullen an alles vertziehen auf sant Jorigentag der schirst kumbt. Teten wir des nicht, so sol ich vorgenant Gebhart der Swentter nach dem tag vngemont invarn mit ainem pfart gen Obernperig in ein erber gasthaus, vnd darum laisten angeuer als laistens recht ist als lang, vntz das der probst vnd das gotzhaus seines gelts gar vnd gantz verricht wird. Waer aber das ich vor ehaft not nicht gelaisten mocht, so sol ich ainen mein genoz an mein stat inlegen in allen den rechten vnd voruerschriben stet. Waer aber das wir die laistung verzugen, wie getanen schaden der probst vnd das gotzhaws dez nam, den luben wir in abzetun gar vnd ganz an alles geuar. Vnd ze vrchund geben wir den brief versigelt vnder Hainrich dez Messenpeker insigel, wenn wir aigner insigel nicht enhaben. Der geben ist drewzehen hundert jar darnach in dem drew vnd funftzkisten jar an sand Giligentag."}
{"text": "Allen den, die disen brief ansehent lesent oder horent lesen, tun ich Albreht von Lindenberg schulthais ze Wil kunt vnd vergich offenlich mit disem brief, daz fur mich kamen ze Wil in der stat an dem nahsten zinstag vor sant Matheus tag, do ich offenlich ze geriht sasse, die ersam frow fro Anna von Landenberg wilent hern Beringers saligen von der Hohenlandenberg ritters elichi frow vnd herr Hug von der Hohenlandenberg ritter ir elicher sun, vnd offenoten da mit fursprechen vnd sprachen, daz su mit guter vorbetrahtung vnd beschaidenhait redlich vnd reht verkoft hettin die muli vnd mulistat gelegen ze Wil in der nidren vorstat bi dem klainnen wiger, den garten gelegen hinder der selben muli, die muli vnd mulistat gelegen vsrenthalb der selben vorstat aller nahst bi dem tor vnd den garten gelegen och hinder vnd bi der selben muli, der darzu gehoret, mit hus mit hof mit hofraiti mit mulirehten mit holtz mit veld mit wasser mit wasserlaitung vnd mit allem dem, so von reht vnd von gewonhait darzu vnd darin gehoret, die iro reht aigen warin, vnd hettin ze koffenn geben dem erwirdigen minem genadigen herren abt Georien von gottes gnaden abt des gotzhus ze sant Gallen sinen nahkomen vnd dem selben gotzhus vmb nunzig pfunt pfenning guter Costenzer muns, vnd warin och der selben pfenning gantzlich von im gewert an den stetten, da su iren fromen mit geschaffet hettin, vnd woltin och die vorgeschriben mulinan mulistett vnd die garten, so darzu gehorent, minem vorgenemten herren vfgeben vnd vertgon vnd sich dero enzihen, als reht war, vnd baten mich erfarn an ainer vrtail, wie su daz tun vnd dauon gan soltin, daz es kraft hetti nu vnd hienach. Do fragt ich vrtail vmb vnd ward ertailt mit gemainer vrtail, daz der vorgenemt herr Hug daz mit siner hand an des gerihtes stab vfgeben vnd tun solt vnd daz die vorgenemt fro Anna sin muter daz mit ir rehten erbornen vogt och an des gerihtes stab tun solt, ob si in haben moht, war aber, das si in nut haben moht, daz aber dann bescheh, als reht war. Des antwrt die selb fro Anna mit ir fursprechen vnd sprach, daz si ir rehten erbornen vogt ze disen ziten bi ir nut haben moht, vnd bat ir aber ze erfarn an ainer vrtail, wie si nu farn solt, als reht war vnd das es kraft hetti, daz tet ich och vnd ward ertailt mit gemainer vrtail, sid si iren rehten erbornen vogt nut haben moht, daz si dann nemen solt ainen vogt an dem ring, wen si wolt, vnd aber dann beschah, als reht war. Daz tet och si vnd nam do ze stett die selb fro Anna ze vogt Rudolfen von Munchwille, dem och ich die vogtye nah des landes gewonhait verleh vmb die sach. Do batt ir aber der selb ir vogt mit dem selben ir fursprechen ze erfarn, wie si nu farn solt, als reht war. Daz tet ich och vnd ward ertailt mit gemainer vrtail, daz si der selb ir vogt furren solt ze drin malen vsser des gerihtes ring vnd si ze ieglichem mal fragen, ob si es vnbetwngenlich tat vnd willeklich vnd gern tun wolt, vnd das si och dann daz mit ir vnd mit des selben ir vogtes handen an des gerihtes stab tun solt vnd das es also wol kraft hetti nah dem rehten. Do furt si der selb ir vogt ze drin malen vsser des gerihtes ring vnd fragt si ze ieglichem mal, als im vormals ertailt ward, ob si es vnbetwngenlich tat vnd willeklich vnd gern tun wolt, der sait och ze dem dritten mal bi sinem aid, daz si im ze ieglichem mal gesait hetti, das si es vnbetwngenlich tat vnd willeklich vnd gern tun wolt. Vnd gaben do ze stett die vorgenemten fro Anna von Landenberg mit ir vnd mit des selben ir vogtes handen vnd och der selb herr Hug von Landenberg ir sun mit siner hand die vorgeschriben mulistett mulinan vnd och die garten mit allen vnd vollen rehten, so nah gewonhait vnd nah reht darzu vnd darin gehorent, es sie benemt oder vnbenemt, mit gelerten worten letklich vf an des gerihtes stab zu mines vorgenemten herren abt Georien vnd zu des gotzhus handen ze sant Gallen. Vnd enzigen sich och do ze stett die selb fro Anna von Landenberg mit ir vnd mit des selben ir vogtes handen willen vnd gunst vnd och der selb herr Hug mit siner hand mit gelerten worten an des gerihtes stab vnd enzihent sich mit disem brief fur sich fur alle ir erben vnd nahkomen gen minem vorgenemten herren abt Georien gen sinen nahkomen vnd gen dem selben gotzhus ze sant Gallen aller aigenschaft aller lehenschaft aller manschaft aller kuntschaft aller gewer aller zugnust lut vnd brief alles rehten gaistlichs vnd weltlichs gerihtes aller vordrung vnd ansprach, so su an den vorgeschriben mulistetten mulinan vnd an den garten oder darzu hatten oder hernach iemer gehan gewinnen oder erwerben mohten von rehten von gewonhaiten oder von dehainen andren sachen. Die vorgenemten fro Anna von Landenberg vnd herr Hug ir sun hand och gelopt fur sich vnd fur alle ir erben, der vorgeschriben mulistetten mulinen garten vnd och des koffes reht wern ze sinn nah dem rehten an gaistlichem vnd an weltlichem geriht, wenn sin min vorgenemter herre abt Geori oder sin nahkomen bedurffent vnd notdurftig sint, an alle geuard. Vnd ist dis alles redlich vnd reht beschehen vnd vollefurt mit allen den worten werken vnd getaten, so nah gewonhait vnd nah reht darzu gehorten vnd notdurftig waren, vnd als reht sitte vnd gewonlich was vnd als mit gemainer vrtail ertailt ward. Vnd ze offenem waren vrkund vnd stater sicherhait aller diser vorgeschriben ding henk ich Albreht von Lindenberg schulthaisse da vorgenemt min insigel von des gerihtes wegen an disen brief. Darnach veriehen wir die vorgenemten fro Anna von Landenberg, Hug von Landenberg ritter ir sun vnd Rudolf von Munchwille der selben fro Annun vogt vmb dis sach ain gantz warhait aller diser vorgeschriben ding vnd das alles das war ist, das Albreht von Lindenberg schulthaisse da vorgenemt von vns veriehen hat an disem brief. Vnd ze merer sicherhait der selben ding henken wir och vnsri insigel an disen brief. Der geben ist ze Wil des vorgeschriben zinstages mit rehter vrtail in dem jar, do man zalt von gottes geburt druzehenhundert jar vnd darnach in dem sibenzigosten jare."}
{"text": "Ich Hoertel Walchuns Sun von yschel, dem Got gnad, vnd mit mier all mein Erben veriehen mit disem Prief vnd tun chunt allen den, di in sehent, lesent oder hornt lesen, di nu sint oder her nach chunftich werdent, daz wier mit wolbedachtem mut vnd mit gutlichem willen vnd nach Rat vnserr pesten vriwnt ze der zeit, do wier ez wol getun mochten, Recht vnd redlich verchowfft haben vnsern Hof an dem Hof genant, gelegen in der Stat ze Gmunden vnd dar zu allez vnser Gut, daz wier haben in der Viechtaw in Munstrer Pharr gelegen vnd zway Gut auf der Swantt in Lochchircher Pharr gelegen, dez allez mit der Summ wiert siben Phunt phenning Geltes an achzikch phenning, daz allez vnser Rechtes Lehen ist gewesen von vnsern gnedigen herren hern Reimprechten vnd hern Fridreichen gebrudern von Walsse von Ens. Daz vorgeschriben gut allez mit alle deu, vnd dar zu gehort ze holcz, ze veld vnd ze dorff, ez sei gepawen oder vngepawen, gestifft oder vngestifft, versuecht oder vnuersuecht oder swie so daz genant ist, vnd owch mit allen den rechten vnd nutzen, als wier ez in Lehens gewer herpracht haben, daz haben wier Recht vnd redlich verchowfft vmb zway hundert Phunt phenning wienner Munzz, der wier gancz vnd gar verrichtt vnd gewert sein, den vorgenanten vnsern gnedigen herren hern Reimprechten vnd hern fridreichen von Walsse von Ens vnd allen ieren Erben furbaz lediclich vnd vreylich inn ze haben vnd allen iern frumen da mit ze schaffen, verchowffen, verseczen vnd geben, swem si wellen, als in daz aller pestt chom vnd fueg an allen ierrsal. Wier sein owch dez vorgenanten Guetes allez ier rechter gewer vnd verantwrtter an aller der Stat, wo in sein not vnd durft beschiecht, nach dez Landes recht ze Osterrich. Wer aber, daz si an dem vorgenanten Hof vnd vorgeschribenn Gutern vnd an alle, vnd dar zu gehort, mit recht icht Chrieg oder Ansprach gewnnen, swie sich daz fuegt, wigetanen schaden si dez nement, den ier ains pei seinen trewen gesagen mag, den selben schaden sullen wier in gancz vnd gar widerchern vnd ablegen vnd sullen si daz haben auf mier vorgenanten Hertlein vnd auf meinen Erben vnd auf aller vnserr hab, di wier haben in dem Land ze Osterrich, oder swo wier die haben oder noch furbaz gewinnenn, wier sein lebntich oder Tot. Daz die Red vnd der chouf also stet vnd vnuercht beleib, da vber gib ich e genanter Haertel den e genanten meinen gnedigen herren hern Reimprechten vnd hern Fridreichen von Walsse von Ens vnd allen iern Erben disen Prief ze einem ewigen waren geczewg diser sach mit meinem anhangunden jnsigel beuesttent vnd bestaetigt vnd mit hern Albers dez Lautterbechen, hern Herwortes dez Mulwanger, Hainreichs dez Wuermtaler vnd Chunrats dez wrms anhangunden Insigeln bestaetigt, di pei dem Chowff sint gewesen vnd sein Geczewgen sind mit iern Insigeln. Der Prief ist geben, do von Christes gepurd waren ergangen dreutzehen hundert Jar, dar nach in dem sechs vnd vierczkistem Jar dez nachsten Sunntags vor vnser vrown Tag zder Schiedung."}
{"text": "Wir Geotfrid von gotes genaden bischof ze Frisingen veriehen vnd tvn chunt allen den die disen brief sehent, hoerent oder lesent, daz wir vnserm besundern dienaer Reinpreht von Eberstorf der vnser burchgraf vnd pfleger ist ze Enczestorf, vollen vnd ganczen gewalt gegeben haben vnd geben mit disem brief vns vnd vnser gotshaus laeut vnd gut daz wir haben in Oesterreich ze verantwuerten vnd ze versprechen vor venserm lieben herren dem edlen herczog Friderich von Osterreich vor sinen lantaeidingn, vor sinen hoftaeidingen vnd auch einem iegleichen rihter vnd vor einem iegleichen geriht das gelegen ist in Oesterreich, an aller der ansprach die vor in an get vns, venser gotshaus laeut oder gut, daz er dar an vensrer stat vns gewaltichleich vnd gaenczleich gen einem iegleichem chlager versprechen vnd verantwerten mveg, ze gewinne vnd ze verluestt. Wir geben im auch gewalt mit disem brief, daz er an vensrer stat vor dem vorgenanten vnserm herren dem herczogen vnd auch vor einem iegleichen rihter als oben auz genomen ist, vns, vnsern laevten vnd gut daz reht vordern vnd genemen mveg von einem iegleichen man, swie der genant ist, da wir, vnser gotshaus oder vnser laeut iht hin ze sprechen haben, vnd swaz. er fuer vns an den selben sachen taeidingt oder tvt, daz haben wir gern staet vnd vnzerbrochen. Vnd dar veber ze einem vrchvende geben wir disen offen brief mit vnserm hangendem insigel versigelten, der geben ist ze Enczestorf do man zalt von Christes gebuert drevzehenhundert iar dar nah in dem zwelften iar, des Maentags vor sant Merteins tag."}
{"text": "Ich fridreich der Swarczz von aygelczperig vnd mein hawsfraw vnd all vnser eriben, di wier haben oder noch chunftichleich gewinen, wier vergechen vnd tuen chunt offenbar an dem brif allen den, di den brief sehent oder horent lesen, daz wier mit wolbedachtem muet vnd mit guetem willen vnd wart vnd mit Rat vnd mit gunft vnserr nachsten frewnt ze der zeyt, vnd wier Es wol getuen machten, Recht vnd auch Redleich ze chauffen haben gegeben dem Edlen herrn hern Ruegern von Starichenberch von wilperch vnd allen sein eriben, die er hat oder noch chunftichleich gewingt, vnseren hoff dacz Tenkkendarf, der gelegn ist in Greymharczsteter pharre, mit allen den eren, Rechten vnd nuczzen, vnd darzue gehort ze holczz vnd ze veld, ze wazzer vnd ze wissmad, versuecht vnd vnuersuecht, wie daz genant ist, auz vnser nuczz vnd gewer in ier nuczz vnd gewer vmb einen gelt, dez ich obgenanter fridreich der Swarczz von aygelzperig vnd mein hawsfraw vnd all vnser eriben ganczz vnd gar gericht vnd gewert sein von dem obgenanten Edlen hern hern Rugern von Starichenberch von wilperch vnd von allen seinen eriben ze Rechten Tegen an all vnseren schaden. ich hab auch ich obgenanter fridreich der Swarczz von aygelzperig vnd mein hawsfraw vnd all vnser eriben den obgenanten hoff ze lechen gehabt von dem obgenanten edlen hern heren Rugern von Starichenberch von wilperch vnd von allen seinen eriben vnd wier haben iem auch den obgenanten hoff vnd dew obgenanten Lehenschaft aufgegeben iem vnd allen seinen eriben vnd haben vns der verzigen, daz wier furbaz chayn ansprach darnach nymmermer gehaben noch gewinnen schullen weder mit Recht noch an Recht allso, daz si den obgenanten hoff furbazz verseczzen oder verchawffen oder furbazz Leychen, wem sew verlust oder wem sew wellent an all ierrung. wier seyn auch dez obgenanten hoffs daz Tenkkendarff gelegen in Greymharczsteter pharre ier Rechter gewer vnd ier furstant fur all ansprach, wo in dez not oder duerft geschiecht nach dez Lantes Recht ob der Ens. wer aber, daz in an der gewerschaft icht abgieng mit Recht, waz si dez schaden nemen, den ir ains pey seinen trewn gesprechen mag an ayd vnd vngeswaren vnd an alles Recht, denselben schaden allen schullen si haben auf vns vnd denselben schaden schull wier in auf Richten vnd widercheren an allen auszug vnd an all ieren schaden vnd daz schullen si haben auf vns vnd auf vnsern trewn vnd darzue all vnserr hab, di wier haben inner Lanczz oder aufer Lanczz, auf wazzer oder auf Lant, in steten oder in merchten oder in darffern, es sey anlikunczz oder farenczz guet, Es sein versucht oder vnuersuecht, Dez schullen si sich alles vnderwinden mit vnserem guetlichem willen vnd wart vnd daz schullen sew verseczzen vnd verchauffen vnd davon wechomen hawbtgueczz vnd schadens an chlag vnd an allez Recht, vnczzt daz si iers obgenanten hawbtgueczz vnd schadens ganezz vnd gar gericht vnd gewert werden an all ieren schaden vnd wer daselb herr oder Richter ist, der schol in daz schierm zu ierem frum vnd schull wier dez nicht wider seyn weder mit Recht noch mit an Recht noch mit Red noch mit Red noch mit werich vnd wer in dez hilfleich ist, der scholl von vns chain veytschaft darvmb nicht haben noch gewinen. Daz dem obgenanten edlen herren herrn Rugern von Starichenberch von wilperch vnd allen seinen eriben di Red vnd Landelung von vns Stet vnd vnuerchert beleyb, darvber gib ich obgenanter fridreich der Swarczz von aygelzperig vnd mein hawsfraw vnd all vnser eriben all vnuerschaydenleich miteinander in den offen brif versigelt mit meim anhangunden insigel vnd zu einer pessern sicherhayt vnd zeugnuzz mit vnserr Lieben frewnt, dew hernach geschriben stent, dez ersten mit chunracz von welfenberch anhangunden insigel vnd mit hannsen dez premsser anhangunden insigel vnd mit wolfganen ab dem slain anhangunden insigel vnd mit hainreichz dez aphelzzpechen anhangunden insigel, di ierew jnsigel an den brif gehangen habent durich vnser vleyzzigen pett willen, di der sach vnd der hanndelung damit zeug sind in vnd all ieren eriben an schaden. Der brief ist geben, do man zalt nach christi gepurd drewzehenhundert jar, darnach in dem sechs vnd sibenezkisten jar an sand grigorigen tag in der vasten."}
{"text": "Allen, die disen brief an sehent oder horent lesen, kunden wir Nicolaus vnd Cunrat von Wagen, daz wir dur vnser notdurft willeglich vnd vmbetwunglich eine halbe hube ze Wagen vnd den halben zehenden ze Lutisbach vmbe zwelf march silbers Rudolfen von Wagen vnserm stuffatter verkofet vnd geben haben ze besizzenne vnd ze niezenne ime vnd sinen erben mit allem dem rehte, als wir ez hatten. Wir uergehen och an disem selben brieue, daz wir der vorgeschribenen zwelf marchan von ime voileglichen gewert sigen. Wir verzihen vns och alles des rehtes, so wir an dem vorgenanden gute hatten, vnd dar zu aller der ansprache, so wir vmbe daz selbe gut gegen ime alder sinen erben an gerihte geislichem alder weltlichem alder ane gerihte iemer kundin alder mohtin gewinnen. Har vber ze einem vrkunde geben wir disen brief besigelt mit dem ingesigele des rates von Raprehtswil, die dur vnser bette disen brief besigeln hiezent vnd uerhangten. Dis geschach in der vorgenandun stat ze Raprehtswil in dem jare, do man von gottes geburte zalte zwelfhundert vnd ahzeg vnd nun jar. Da waren ze gegen Wernher vnd Vlrich von Rambach, Walther der Bizzener, Rudolf von Hasela, Walther der Kuffersmit, Rudolf an dem Graben, der Leimer, Berhtolt von Buslikon, Cunrat der Murer vnd sin bruder.Wir der rate von Raprehtswile vergehent, daz wir dur die bette der vorgenanden Nicolauses vnd Cunrates von Wagen disen brief mit vnserm ingesigele ze einre stetgunge vnd ze einem vrkunde des vorgeschribenen kofes besigelen hiezent vnd verhangtent."}
{"text": "Wir Heinrich von Rosennberg vergehen fur vns vnd fur all vnser eriben offenlich mit dem briffe, daz wir verlihen haben vnd verleichen auch wissentlich mit dem briffe Hansen dem Zinespan purger ze der Freinstat vnd allen seinen erben sunen vnd tochtern, die er hatt oder noch gewinnet, fumf guter zu Liebental im dorff gelegen vnd dabey ein holcz in Reichentaler pharr vnd in der Stifftung czway guter vnd ein odrewt in Reinpekcher pharr, alles in der herschafft zu der Vreynstat gelegen, di si von Vlrichen dem Snekkenrewtter vnd von seinen erben gechawfft habent, vnd habent si vns auch die lehen mit jrem offenn briff aufgesannt, darann si vns paten, daz wir sew dem benanten Hannsen Czinespan vnd seinen erben ze verleichen geruchten. Wir haben inn auch besunder genad getan vnd in dem brief verschriben, ab das geschach, daz der obgenant Hanns vnd alle sein erben sune vnd tochter mit dem tode abgiengen an recht leiberben, wer vns dann oder vnser eriben mit dem gegenwurtigen briff ermanet vnd vns den furbringet, die des obgenanten Hanseins Zinespan recht gebaren vnd nechste freunt sein von vater oder von mueter, denselben sullen wir oder vnser erben dann die eegenanten guter alle leichen an alle widerrede in allem dem rechten, als aben geschriben stet, vnd sust dhainem fremden, der von purd seiner freundtschafft nicht ist, dem sein wir nichtes gepunden ze leichen. Vnd wann die guter von einem freunt hincz dem andern erben, mit dem tode oder sust mit hanndlung sich verwandeln, das soll alle czeit mit vnser oder vnserer erben hannden gelihen werden vnd sullen wir oder vnser erben in dann die obgenannten guter aber leichen ze allem dem rechten, als oben geschriben ist. Wir sein auch der lehen ir rechter herr gewer vnd scherm fur all ansprach als lehensrecht ist nach dem lanndesrecht in Osterrich ob der Enns. Das die handelunge vnd sache also stet beleib, daruber zw einem waren vrkund geben wir inn den briff fur vns vnd vnser erben besigelten mit vnserm angehangenden insigeln, der geben ist zu Chrumpnaw nach Christs geburdt drewczehenhundert jar vnd darnach in dem fumfvndnewnczigistem jaren an dem Vreytag nach sannd Veytstag."}
{"text": "dass der Seuboth soll den Vatter haben in seiner Kost untzt an sein Todt; wann ers aber nicht gedulten mocht, so sullen gute Freund sprechen, was er ihme hindann raichen solt, darzu soll der Vatter haben den Zehet zu St. Ulrich auf den Gesass gantz und das Guett die Oedt bey dem Gesass; dem Bruder Pilgraim aber soll er raichen alle Jahr zwey Pfund Pfenning, eines am St. Jorgen, das andere am St. Michaels Tag; hingegen ist dem Sohn Seuboth gefallen das Gesass zu St. Ulrich, der zehet darauf, das Guett dabey und das Gutl zu Mentz zu Oberndorff, dem Sohn Pilgraim aber und seiner Haussfrau Wendelmueth soll nach des Vatters Todt das Gutl Velt gehoren, doch dass er dem Seyboth lb Pfenning hinauss gebe."}
{"text": "Ich Marchhart der Prehafen vergich vnd tuen chunt allen den, di disen Brief sehent oder horent lesen, di nu sind vnd hernach chunftich werdent, Daz ich dev aygenschaft, dev ich gehabt han an ainem Chlainen Guetlein dacz Housmenning in Hedigeinsperger Pfarr, da weilnt Nycla der Dorfmaister auf gesezzen ist, vnd von mir het ze einem rechten lehen, vnd mein chauf aygen gewesen ist von Fridreichen dem Pyber, dev selb aygenschaft han ich geben zder zeit, do ich wol getuen mocht dem Ersamen Gotzhous dacz sand Florian durch gots lieb vnd mir vnd meinen ze einem Selgeret. Waer aber yemant vnder meinen Erben oder nachchomen, der nach dem vorgenanten Guetlein oder nach der Aygenschaft sprechen oder haben wolt, der schol dem egeschriben Gotzhous geben Dreizzig pfunt newer wienner pfenning an sand Merteins Tag. Ich schol auch vnd mein Erben der egenanten Aygenschaft vnd des guetleins vnsers Selgerets gewer sein gegen aller ansprach nach Landes reht, swo dem vorgenanten Gotshous des an vns ab ging, daz schol is haben auf vns vnd auf vnserr hab, swo wir di haben in dem Land dacz Osterreich. Daz diez Selgeret vnd di wandlung also stet vnd vnuerchert beleib, dar vber gib ich disen Prief versigelten mit meinem anhangunden Insigel mit den zeugen, di hie geschriben stent, daz ist Her Ott der Schechk, her Rueger der wolfstain, her Chunrat von zauching, Fridreich der Pyber, Jans der Rauscher, Peter der Ponhalm vnd ander Erber laeut genueg. Der prief ist geben nach Christ gepurd vber Dreuzehenhundert jar, in dem drei vnd vierzigisten jar, an vnser vrawn Tag in der vasten."}
{"text": "Ich Seytz von Chunringen vergich fur mich vnd fur alle mein erben vnd tun chunt offentleich mit dem brief allen den in sehent oder herent lesen, die nv lebent vnd hernach chumftlich sind, das ich den erbern geistleichen vrown Swester, Chritein der Witzinne, ze den zeiten Abtessinne der geistleichen vrown Chloster datz sand Nichla vor Stubentor ze Wienne vnd dem Conuent gemain daselb die gut vnd gnade getan han, das ich in mein aygenschafft, die ich gehabt han An dem zehent ze Sweinbart, der von mir ze lehen gewesen ist, gegeben han lauterleich durch got, vnd in ouch no vnd irn nachkomen die gnade tan mit dem brief, das si furbas recht haben ze treyben ir viech auf mein wayde sechtzehen hawbt grozzes vieches, vnd zway vnd dreizzig swein iunger vnd alter ouf die waide, da ander mein holden nicht auf habent ze treyben, also, das ich vnd mein leiberben nv furbaz ir genedig vogt sein sullen vber die guter, die si habent ze Sweinbart, des si mich obgenanten Seytzen von Chunringen vleizzichleich gebeten habent. Und sullen ouch si vnd ir nachkomen mir ewichleich in dem egenanten irm chloster einen ewigen Jartag begen des nachsten montags nach den quatembern in der vasten des nachtes mit einer gesungen Vigilii vnd des morgens mit einem gesungen Selambt vnd mit zwain gesprochen messen vnd demselben Selampt vnd mit allen andern Gotsdinsten, als ander iarteg in dem egenanten irm chloster ze begen sitleich vnd gewondleich ist, meiner vnd aller meiner vodern vnd nachkomen seln ze hilff vnd ze trost. Und wenne si des nicht teten, so sol ich vnd mein erben des vollen gewalt vnd recht haben, si dartzu ze notten, alsuerre, das si den vergenanten iartage an vnderlas wenne wir sein denne nach dem vergenanten tag nicht lenger enpern wellen, gentzleich volfuren vnd volpringen in dem rechten, als vorgeschriben stet. Und des ze einem warn vrchund vnd ze einer ewigen vestigunge geben wir in den brief versigilten mit mein obgenanten Seytzen Insigil von Chunringen. Der brief ist geben ze Wienne nach Christs gepurt Dreutzehenhundert iare, darnach in dem zway und Sibentzigisten iare, des Freytags nach Gots Leichnamstage."}
{"text": "Wir der burgermeister rat vnd alle burger gemeinlichen der stat zu Dinckelspuhel veriehen offenlich vnd ainhelleclich mit disem brief, wan daz ist, daz des heiligen rychs stett Vlme, Costentz, Ezzlingen, Rutlingen, Rotwyl, Vberlingen, Memmingen, Bibrach, Rauenspurg, Lindawe, sant Gallen, Wangen, Buchorn, Kaufburun, Liutkirch vnd Ysnin got ze lob dem heiligen rych zu trost vnd ze ern in selb vnd dem lande ze fride vnd ze gemache sich selber verbunden vnd einer lieplichen fruntschaft vberein komen vnd ze samen verstrickt hant mit ayden, einander by gestendig beholfen vnd beraten ze sin nach des buntbriefs sag, den auch si darumb einander geben vnd besigelt hant, doch dem heiligen rych siniu reht ze haltend vnd ze tund on alle geuerd mit namen vzz gesetzt, das wir vns darumb ietzo mit guten fusatzen vnd wolberatem sinn vnd mut vnbetwungenlichen mit ayden, die wir alle liplich zu got vnd zu den heiligen ietzo darumb gesworn haben, mit disem brief zu den vorgenanten stetten auch verstricket vnd verbunden haben, den selben bund mit in ze halten ze leisten vnd zu volfurn vngeuarlichen nach allen punckten mainungen vnd artikeln, als auch si sich darumb zu samen versprochen vnd verbunden hant vnd als auch der selb buntbrief von wort zu wort begriffen vnd verschriben stat, on alle geuerd. Mit kraft vnd vrkund ditz briefs, den wir in darumb besigelten geben mit vnserr stat grozzem insigel, daz offenlichen zu gegen hanget. Der geben ist an dem nahsten afftermantag nach vnser frawen tag assumpcionis, da man zalt nach Christi geburt driutzehen hundert jar vnd dar nach in dem siben vnd sibentzigsten jar."}
{"text": "Wir Eberhart vnd Vlrich gebruder von Aspermont veriehent offenlich an disem brief, daz wir ainez rehten redlichen koffez ze koffenn hant gegeben dem edeln herren graf Fridrich von Toggenburch vnd vogt Vlrich von Matsche vnd ir erben von dem stain Sazzfryde, der vor Vragenstain gelegen ist, dannan hin in Brettengow hin in allez, daz wir ge erbet hant von vnserm vettern salgen hern Vlrich von Aspermont, livt vnd guter, twing vnd ban, aigen, lehen mit aller ehafty an wasser an waide an holtz an velde, vnder erd ob erd, besucht vnd vmbesucht, svnderlich vnd gemainlich, allez daz wir in Brettengow hant, mit allen rehten gewonhaiten vnd nutzen, benemt vnd vngenemt, ane die alppe Sturfiz vnd Wernhern amman ze Mayienfelt, vmb tusent phund phennig Cost munze, der wir von in gewert sint vnd in vnsern nutze bekeret. Vnd verzihent vns aller rehten gewonhait vorderung vnd ansprach, die wir vnser erben oder nachkomen nv vnd her nach gewinnen mohten an weltlichem vnd gaistlichem gerihten. Ze vrkund ainer warhait geben wir disen brief besigelt mit vnsern ingesigeln. Der geben wart an sant Niclaus tag, do man zalt von gotz geburtte drivzehen hundert jar, dar nach in dem ahtendem vnd drizzigostem jar."}
{"text": "Wir Nicla von Gots gnaden abt ze Garsten bechennen mit dem offen prief, das fur vns chomen ist her Hainreich vnsers conuents bruder vnd di zeit vnsers gotzhawss chellner vnd hat vns fleizzichleich gepeten, das wir im gvnten ze chauffen ain gut von Hansen dem Sintzendorffer, gelegen ze Parschalhen in Siednikcher pharr vnd das dient ain phunt phenning vnd vier huener ze vnser Frauntag zu der dienstzeit vnd ist lehen von den edeln herren hern Rwodolffen hern Reinprechten hern Fridreichen gepruedern von Waltsse. Nv hab wir sein fleizzig gepet angesehen vnd haben im das gevrlaubt, das er daz gut gechaufft hat vnd di lehenschafft hat awsgericht, als man des prief daruber hat. Es hat auch der vorgenant her Hainreich das gut geben dem lieben vnd seligen herren sand Perichtolden in solher mazz, daz man in der nachsten wochen nach sand Perichtolts tag sand Perichtolden singen sol vigili vnd selmess zu gleicher weis, als man ierleichen iem tuet an seinem abent vnd an seinem tag, vnd darumb sol man von dem vorgenanten gut den herren in ir oblai geben sechs schilling phening vnd dem custer sechtzk phening von den chertzen, di er zu der vigili vnd selmess leicht, vnd dem oblaier vier huener. Wir haben auch vns vnd vnserm gotzhaws den brief vmb di lehenschafft vnd den chaufprief haizzen schreiben vmb das vorgenant gut durch pesser bestetigung vnd sicherhait will. Es ist auch der handel mit vnserm gutem willen aller geschechen. Das das hinfur ewikleich stett vnd vntzerprochen beleib, daruber geben wir den prief zu einer ewigen stetigung, der versigelt ist mit vnserm anhangunden insigel. Der prief ist geben, do man zalt von Christes gepurtt drewtzehenhundert iar vnd darnach in dem newntzkgisten iare an vnser Fraun tag zu der Liechtmess."}
{"text": "Dem erwirdigen fursten vnserm gnadigen herren abt Chuon dez gozhus ze st. Gallen. Vnsern dienst mit willen ze ewern sachen. Gnadiger herr, wir land ewer gnad wissen, daz vnser aidgenossen von sant Gallen vns gemant hant, daz wir vch verkunden solint die klag, die si gen vch hant, vnd daz ir vch gen innen verantwurten wellint vff den nachsten mantag ze reht vor vnser aidgenossen der stetten ze Buchorn, daz ist an sant Agatten abend,vnd sind dis die klagen, als sie sprechent, daz ir in wider rehtes tugint, daz ir in ir ingesessen geschwornen burger mit lantgerichten schwarlich angriffent vnd in die aht stossent wider ir statt frihait reht vnd gnad, die sie von Romischen kungen vnd kaisern hant, vber daz, dz ir vch vormals begeben haben vor vns vnd anderen vnsern aidgenossen, was ir stosse vnd ansprach gen innen hettint oder gewunnent, daz ir der allweg fur nieman komen danne fur vns vnd vnser aidgenossen, vnd habent vch daruber verzigen ewer wirdikait ewers furstlichen amptes ewer frihait ewers burgrehtes ze Lindow ewers dienst vnd burgrechtes, so ir haben gen vnser herschafft von Osterreich, daz vch das alles davor nit schirmen solt. Darzu schribent si, vns sie och woll ze wissent, wie vormals zu Buchorn botten wurd, daz die stoss zwischent vch vnd inn bestan soltint one alle angriff, biz daz die stosse fur den grossen bund getragen wurdint, da ir baidenthalb hinkomen soltint, da man och die stoss entschaiden solt. Darzu so wellint och vnser aidgenossen von Lindaw, wie ir doch ir burger sint, vch nit wisen vnd darzu halten, daz ir vch rehtes wellent lassen benugen von iren burgern nach des bundts sag. Gnadiger herr, als wir darumb von vnsern aidgenossen von sant Gallen gemant sint vnd als wir daz von vnsers bundes wegen gebunden sigin ze tunde, daz verkunden wir vch och, daz ir vch des vor vnsern aidgenossen ze Buchorn vff dem vorgenanten tag versprechen wellint. Geben an vnser frowen tag ze der liechtmisse vor vesper zit, anno M.CCC.LXXX primo. Von vns dem burgermaister vnd dem rate ze Costentz."}
{"text": "Ich Weychart von Mulbach, zv den zeyten amptman vnd phleger der Chappeln in der Purge ze Wyenne, vergich vnd tun chvnt allen den, di disen Prief lesent oder horent lesen, di nv lebent oder hernach chvnftich werent, daz ayn chrieg gewesen ist zwischen den Erberen Mannen hern Velreychen von sand Pangretzen, Pharrer zv Hayemburch, vnd Hayemreichen dem Goltsmid von Nuernwerch in der Cherner strosse ze Wynne vmb ayn dienst ain phvnt Purchrechtz, daz er ouf seinnem Hous guhabt hat der vorgnant her Velreych, vnd daz iem in dem drittem iar darouf versessen ist vnd des her Weychart pey den Minneren Bruedern Grvntherre were, also verre, daz si denselben chrieg paydenthalben prachten fuer mein Herren Hertzog Otten. Der schuef daz mit dem Erberen herren hern Ruedolfen von Arbuerch, zv den zeyten seinnem Hofmayster, man solde ir payder vrchvnde darvber horen, der zwayr vrchvnde hern Weychartz pei den minnern Brvedern vnd hern Vlreichs von sand Pangretzen. Vnd di wuerden dv da gulesen, also verre, daz mit recht da guuiel vnd ertaylt werde, daz her Weychart pey den minner Bruedern dhain recht an demselben gruntte nicht solde noch mecht guhaben, wan hern Vlreichs vrchvnd daz sagt, daz derselbe Grvnt elter were vnd mit recht guhort in di Chappellen der Puerch ze Wyen vnd daz phvnt Purchrechtz ouf di Chappellen hintz sand Pangretzen guhort ze Wyenne, daz man alle iar dienen sol zv drin tegen in dem iar nach der Stat recht vnd des Landes. Vnd hat ouch sich der vorgnant her Weychart desselben Grvntz goussent vnd alles rechtes daran verzygen. Vnd zv ainnem offen vrchvnde diser sache vnd diser wandlung, daz di stet vnd vntzebrochen hinfuer weleyb, darvber gib ich vorgnanter Weychart von Mulbach disen Prief versigelt mit meinnem Insigel. Diser Prief ist gugeben do von Christes gupurd ergangen werden drevczehen hvndert iar darnach in dem sibenden vnd dreysgistem iar, an sand Hanstage des Ewangelisten."}
{"text": "Wier Wernhart, Ruedolf, Fridreich Pruedcr vnd Graven von Schaumberch vnd ich Alber Lauterbach vnd ich Alber Portzhaymer vnd ich Dietrich Schiuer vnd ich Dietrich geltinger vnd ich Wernhart Aystershaymer vnd ich fridreich Stal Wier veriehen mit disem brief vnd tuen auch chund allen den, di in sehent, lesent oder hornt lesen, daz wier vnuerschaidenleich gelten schulen dem weschaidem mann Chunraten dem schreiber Purger ze Wels vnd seinn Erben, di er hat pei seiner ersten hausvrawen vraun Margreten, zwai Hundert pfunt vnd Siben vnd zwaintzk pfunt alter wienner pfenninge vm Wein vnd vrn Gewont vnd schullen iem di geben an sand Egidin tag, der nv schierst chumt, oder swo wier des nicht entuen, so hat er gewalt zwen auz vns ze vodern iem ze Laysten mit zwain Chnechten vnd mit vier Pferisten, in swelich gasthaus er in zaigt ze Wels vnd nicht auz chomen, als Laystens recht ist, vnd swenn di zwen gelaysten vier wochen vnd er dannoch seiner pfenning nicht gewert ist, so hat er gewalt auer zwen ze vodern, di iem Laysten mit zwain Chnechten vnd mit vier Pferisten zv den ersten zwain vnd ist, daz die danne Laystenn vier wochen vnd er dannoch seiner pfenning nicht gewert ist,so hat er gewalt auer zwen auz vns ze vodern zv den viern mit zwain Chnechten vnt mit vier Pferisten vnd swann si danne gelaystent mit ersten auch vier wochen vnd er seiner pfenning dannoch nicht gewert ist, so hat er gewalt auer zwen ze vodern auz vns, di iem Laysten schulen zv den Sechsen mit zwain Chnechten vnd mit vier Pferisten; vnd Laystent di danne mit ein ander vier wochen vnd er dannoch seiner pfenning nicht gewert ist, so schol er den Neunten zv vns vodern vnd sol iem der Laysten danne mit aim Chnecht vnd mit zwain Pferisten vnd schulen auch dann alle Neun mit Chnechten vnd mit Pferisten auz der Laystung nimmer chemen, alz Laystens recht ist, vntz daz er vnd sein erben der vorgenanten pfenning gewert werdent gantz vnd gar, vnd swelher vnder vns nicht gelaysten mag oder nicht Laysten wil, der sol seiner genozz ain legen an sein stat, der in allem dem recht layst, als vor geschriben stet, wurd aver in di Laystung von vns mit icht verzogen, swigtan schaden si des nement, den er selber gesagen mag pei sein trewen oder ainer seiner Erben, den schulen wier in abtuen mit samt dem Hauptguet vnd schulen sev daz haben auf vns vnd auf aller vnser hab, di wier haben, vnverschaidenleich. vnd daz in daz von vns stet welaib, daruber geben wier in disen offen brief zeim worn vrchvnde geuestent mit vnsern angehangen Insigeln, Der geben ist ze wels, do von Christes gepurd vergangen worn Dreuzehen Hundert jar, darnach in dem funf vnd Viertzkistem Jar an dem Perichtag."}
{"text": "ICH Kathrey hern Nyclas vnd Thomas der Hayden swester vnd ich Christan ich Alphart vnd ich Chlar ire chinder vnd vnser eriben veriehen offenlich mit dem brif allen den di in sehent oder horent lesen, daz wir recht vnd redlich ze chouffen geben haben vnser Guet di Osterhueb genant vnd swas darzw gehortt ze holcz ze veld ze wismat besuecht vnd vnbesuecht wi ez genant ist oder swo daz gelegen ist, mit allen eren rechten vnd nuczen vnd da zue gehoret, als ez vnser lehen gewesen ist von vnserm genedigen liben hern hern Ewerhart von Waltse zden zeiten houbtman ob der Ens, den ersamen wirdigen vnd geistleichen vrown vrown Mechthilden Abtessin ze Slirbach vrown Elspeten von Gundolfing ze den zeiten priorin vnd dem ganczen Conuent daselbes vmb sechs vnd fumfczik phunt alter Wienner phenning, der wir von in gancz vnd gar gericht vnd gewert sein, vnd seczen sew dez Guets in nucz vnd gewer mit aller stet, alz wir durich sullen recht sullen, vnd sein ouch dez ir geweren wo in dez not vnd durft geschiht, als chouffens vnd Landez recht ist ob der Ens also, daz si daz gut innhaben sullen vnd nuczen vnd niezzen, so iz in aller pest fugt, mit vns vnd vnser eriben gutleichem willen an alle vnsere irrung vnd widerredt. Daz di sache von vns furbaz stet sei vnd beleib, darvber geben wir den brif versigelten mit der vorgenannt vnser liben vreint hern Nyclas vnd Thomas der Haiden anhangenden insigeln, wand her Nicla dez Guets vnser trewer lehentrager gewesen ist. Der brif ist geben nach Christes gepurd tousent drew hundert jar darnach in dem newn vnd fumfczkistenn jar an dez heiligen hern sand Florians tag."}
{"text": "Wir Ludwig der Grans Pfleger zu Uttendorf und ze Praunau und Richter ze Weilhart tun chund allen den, di disen Prief ansehent oder horent lesen, Daz daz Gotzhaus ze Ranshoven und sein Pfleger, swie si gehaissen sind, von der Wiss datz Lintach dez Herzogen Forstmaister jerlichen nicht mer geben sol noch ander jemand icht nur tzwen gmain Schober altes Heus, ain von der Lintach Wiss den andern von der Spitalwiss. Also ist id Herchomen mit der alten Gewonhait, den wol gwissen ist den Nachsten und den pesten, di umb die Wiss gesessen sind, di den Sach gewandelt haldent bei vierzig Jaren. Und daz um daz in noch uns oder pei uns ein poez Gewonhait fuer ziechen mug an denselben heun, gewen wir ze selben Chloster vmt dem Convent diesen Prief versigelt mit unserem Insigel ze einer gewissen und ze einer Urkunt. Der Prief ist geschriewen und gewen, do von Christes Purd worn Tausar Jar dreyhundert Jar an sant Otmarstag."}
{"text": "Allen den, die disen brief an sehent lesent oder horent lesen, kund ich Walther von der Alten Klingen frie vnd ritter vnd vergihe des offenlich mitt disem brief, dz ich williklich vnd gern durch gott vnd durch bette der erwirdigen frowen der abtissinen vnd dem conuent gemainlich des gotzhus ze Maggenow reht vnd redlich geben han ze rehtem aigen die hub gelegen ze Flawilla, die ainhalb stosset an der Jungen gut vnd androthalb an der von Luterberg gut, vnd wz zu der hub gehoret von reht ald von gewonhait, vnd han inan die selben hub geben vnd gefertgot fur reht aigen mitt allen den worten werken vnd getaten, so dar zu gehorten oder gehoren mohton nach gewonhait vnd nach reht, vnd mich dar vber verzigen han vnd verzih mich an disem brief fur mich vnd all min erben vnd nachkomen gen den vorgenanten gaistlichen frowen vnd gen allen iren erben vnd nachkomen alles des rehten vnd aller der ansprach vorderung kuntschaft vnd besatzzung, so ich zu der vorgenanten hub ie gehatt ald von dekainen dingen noch gehaben oder gewinnen mohti ich oder min nachkomen. Es sol och ich vnd min nachkomen der selben hube iro vnd ir nachkomen reht wem sin fur reht aigen nach reht an gefarde gen aller menglichem, wo sin min vorgenanten frowen von Maggenow bedurfent oder sin notdurftig sind. Vnd des ze ainem waren offenn vrkund vnd stater ewiger sicherhait aller diser vorgeschribnen ding vnd vergiht so gib ich Walther von der Alten Klingen da vorbenempt fur mich vnd all min erben vnd nachkomen der vorgenanten miner frowen der abtissinen vnd dem conuent des gotzhus ze Maggenow vnd iren nachkomen dar vber disen brief besigelt mitt minem aigen ynsigel. Dis beschach vnd ward diser brief geben ze Maggenow, do man zalt von gottes geburt druzehen hundert iar, ahtzig iar, dar nach in dem sibenden iar, an vnser frowen tag ze herbst."}
{"text": "Wir Chunrat von gotes genaden aptt datz Seitensteten vnd div sammenung des selben goteshauses tun chunt allen den di nv sint vnd her nach chunftich werdent, daz wir mit gemainem willen Perhten vnd Sweimuten, Ortolfes des Flusthartes toehtern gelihen haben zir tagen vnd ze ir beider leiben den cehent vf dem Purchvelde ze Waidhoven den Hainrich Engelschalch von vnserm gotshause het, mit der bescheidenheit, daz si alle iar vns vnd vnserm goteshaus da von schuln geben ze cinse an Vnser vrauen tag ze Lihtmesse drizzig phenning vnd swenne di vorgenanten leibe beide tod geligent, so ist der vorgenant cehent an aller ir erben vnd nachomen widerred vns vnd vnserm goteshaus ledich. Dar vber hab wir in gegeben disen prief ze einem vrchuend gevestet mit vnsern insigeln. Des sint gezevg her Engelschalch der prior vnd her Otte der guster, her Heinrich von den Winden, Herman der Nevnberger, Alram der Stiller, Wolfher der Flusthart, Gotfrit sin sun, Ditmar vnd Heinrich Chol vnd ander biderb levte. Daz ist geschehen do von Christes gepuert waren tausent iar vnd driv hundert iar, nach dem Perhtentage."}
{"text": "Ich perchtold der pendorfer puriger datz chrems vnd mein hausfrauwe vro Dimvt veriehen vnd tuen chunt allen den, di disen prief sehent oder horent lesen, daz wir mit verdahtem mut vnd mit guetem wille vnser chinder, swi si sint genant, haben ze chauffen gegeben der erbern sampnunge des closter von wilhering fumf vnd vier zich pfenninge auf einem ieuh weingarten an dem weinzurlerperig di vnser purchreht sint gebesen, di si uns habent gedint an sant mychels tach. daz daz vorgenant closter sol haben di selben gult ewichleich an alliu ansprach unser vnd unser gerben, di nu sint oder nah vns chumftich werdent vnd daz disiu schah stet un vnuerchert weleibe, darumbe gib ich dem selben closter disen prief versigelt mit meinem insigel. Der chauf ist geboruen nah christes geburt vber tausent iar vnd uber dreuhundert, dar nah in dem sehtzehentem iar an sant lucein tach."}
{"text": "Ich Fridrich von Veliwen verieh an disem brief unt tuon chunt allen den, die in ansehent oder hoerent lesen, daz ich meins lieben herren des ersamen erzbischolff Chunraten von Salzburch und desselben gotshouses huld gevangen han unt hat mih mein vorgenanter herre an sein genad entphangen als hie nach verschriben stet. Des ersten vergezzen wir an einander alles des schaden, der zwissen dem gotzhous unt mier geschehen ist unt schol er mir ledich lazen Chapprvnn meinn tail und swaz er des meinen da inne gehabt hat, so han ich im und dem gotshouse ledich lazen Sultzowe deu purch und swaz ich des gotzhous guots han inne gehabt. So hat er auch deu taidinch, deu bei meinem saeligem herrem bischolf Fridrichen, sinem vorvordern, nach des gotshous rats rat mit mir waren an gevangen also geendet, daz er mir hat gelihen daz purchstal ze Maierhoven mir und meinen erben ze rehtem lehen unt deu zehen pfuont geltz derzuo, deu mir bischolf Philip emalen zuo Sultzowe verlihen het und hayzent also: der hof ze Vorchrvombel, daz Niderchsaeserpach der hof, ze Rasperge Torwaertelsstat, die mul mit dem guot ze Movrach und Maierhofen, so han ich im unt dem gotshous meins rehten aigens uf geben zehen pfuent geltz und han seu her wider entphangen ze rehtem lehen von im und haizent also: Swaichof, Hohenoede und Pachsrain, und sol er mir ledich machen daz purchstal halbz ze Maierhofen von herem Waltheren von Nevnchirchen, der sein ein viertail von im hat, und von den andern die daz ander viertail inne habent und sol ih an waide vnd an wite den gesuoche haben uf gegen Sultzowe als verre er mir erlauben mach an so vil, daz ich nicht schol neureut machen. Ich han im auch Sultzowe ouf geben ledichlichen und alle die ansprach, die ich daruof het und schol ich auh die hantvest, die ich daruber han wider geben und hat mir mein herre deu purch Sultzowe herwider uof mein triwe enpholihen und han ich im da mit gesworn unt dem gotshous zebehalten nach Salzburgaer reht unt ob iemen umb deu chost der ziet und ich da von pin gewesen mein vorgenanten herren und daz gotshous anspraech, da sol ich fuor in und daz gotshous sten und offen daz ich daz sunderlichen auznam, duo ich die burch Sultzowe dem herren hertzog Lvdwiech antvrte, daz man dehain chost uof dieselben purch solde zelen und sol daz sagen vor reht swo des duerft sei. Und swanne ich deu purch ze Maierhof von sand Merteins tach, der nuo naehst chuomt, in fuonf iaren als verre zuobring, daz ich zway gadem eins tuorns ubereinander gemourre und daruof ein hultzeyn cimber gesetze und deu rinchmower als hohe und ein man mit der hant gereichen mach, gemouret wirt, so sol ich ab Sultzowe in der new purch ze Mayerhof varn und sol Sultzowe mit sampt miner hantvest minem herren und dem gotshous ze hant in anturten iz waer danne so verre, daz ich an dem bowe mit ubel oder mit gewalt geirret wurde und mir daz mein herre niht enwendet, so schol ich als lang als ih girret wurde, uber die fiunf iar Sultzowe inne haben mit den vonlern gelubden. Ich han auh willechlichen deuselben fiunf iar im mein turn ze Chapprvon inn lan also daz er mit siner purchhuot mit zwayn turnnaern nach minem rat denselben tuorn besetzen sol und sulen die im warten. Und als lang so ich Sultzowe uber deu fiuonf iar inne het ob ich leiht girret wurd an dem boew, als lang sol er Chapprvon inne haben in den vordem saetzen. Swen ich aber in den selbeu fiuonf iaren Sultzowe in antuorte, so sol man mir anturten Chapprvon. Und daz diseu verrichtigung als hie oben verschriben ist, staet und unzebrochen beliebe, so gibt ih minem herren und dem gotshous disen prief zuo einem urchund versigelt mit minem insigel und han erpeten der ersamen herren insigel pischolf Fridrichs von Chyemse, bischolf Heinrichs von Lauent, herren Fridrieches des tumbrostes, abt Engelbrehts van sand Peter an disen prief henchen und auh suomerlicher miner housgenozen und vreunt und ander biderber leute, die diser verrichtigung gezeug sint und sint die: her Chvon von Guotrat, her Ekkart von Tanne, her Chvonrat von Wartenvels, der hofmaister, her Otte von Goldek und Chvnrat sein pruoder, her Fridreich von Miterchirchen, Gebhart von Veliwen mein veter, Chvn und Chuonrat von Chalhaym und her Chuonrat von Chuchel der vitztum von Salzburch. Diser brief ist geschriben ze Salzburch, duo von Christes geburd waren tousent zwayhundert iar unt in dem anderm unt neuntzigistem iare an sand Vlreichstag.S. S. S. S. S. S. S. S. SD. SD."}
{"text": "Ich Weichart der Grueber vergich vnd tvn chunt allen den di disen prief lesent oder horent lesen, di nu lebent vnd her nach chunftig sint, daz ich mit wol verdachtem mut meins selbs vnd mit gutem willen vnd gunst meiner hausvrowen vron Gedrauten, vnd mit guter gunst meiner chinder Lewtweins vnd Engelprechts, Agnesen vnd Margreten vnd auch mit gvetlichem willen aller meiner erben ze der zeit da ich iz wol getvn mochte verchauft han meinz rechten aygens zehen phenning geltz, di da ligent dacz Tavenhof auf oede recht dem erweren mann Fridreichen dem Holempechen vnd seinen erben vmb fvfthalb phunt wienner phenning, der ich recht vnd redleich gewert pin, wand aber der selb fridreich der aygenschaft nicht gehaben mag, da von so han ich peide durch got vnd auch durch seiner pet willen der vorgenanten zehen phenning geltz aygenschaft gegeben in vnser vrowen eren dem chloster vnd der samnung hincz sant Bernhart, also daz der e genant fridreich di selben gult von dem selben chloster ze purchrecht haben schul, vnd schol da von einen dienst geben, der fuegleich sei dem selben chloster, vnd lob ich peide dem vorgenanten chloster dacz sant Bernhart di aygenschaft, vnd dem e genanten Fridreichen daz chaufrecht der selben zehen phenning geltz freyn vnd schermen fur alle ansprach alz dez landez recht vnd gewonhait ist in Oesterreich, also daz er allen seinen frvm damit schaffen mag verchauffen, versezen oder geben swem er welle mit der Aptessinne willen vnd der sampnung von sant Bernhart, vnd giw ich dar vvber der vorgenanten sampnung hincz sant Bernhart vnd auch dem e gesriben fridreichen zv einem ewigen vrchund vnd zu einem warn geczevg diser sache aller versigelten mit meinen insigel disen prief. Dez sint geczeug pruder fridreich ze den zeiten schaffer dacz sant Bernhart, her Syman der pharrer von Reinprechtz, her Niclas der pharrer von Nevnchirchen, her eysenreich vnd her herman di Wersenslager vnd ander erwer leut genug, den dise sach wol chunt ist. Der prief ist gegeben nach Christes gepurt dreuczehen hundert Jar dar nach in dem Sybendem vnd zwainczigistem Jar an sant Bartolomes tag."}
{"text": "Ich Fridreich der En, purger ze Newnburchk klosterhalben, und ich Gerdrawt sein hawsfraw und unser erben wir veriehen und tun kund offenleich mit dem brif allen den, die den brief lesent oder hornt lesen, die nu lebent und hernach kunftig sind, daz wir mit unser erben gutem willen und gunst mit verdachtem muet und mit gesampter hant zu der zeit, do wir es wol getun mochten, und mit mein Fridreichs selbs hant, wann ich die zeit pergmeister was daselbs ze Newnburg der erbern geistleichen herren von Pawngartenperg mit rechter furczicht verchaufft haben unsern weingarten, des funf rachen sind und leit an dem Aychweg daselbs ze Newnburg zenechst Jacobs des En weingarten unsers suns und do man von dem egen unserm weingarten alle jar dient den erbern geistleichen herren von Pawngartenperg anderhalben emmer und acht stauff weins ze perkrecht und und drey Wienner pfenning und drew art ze voytrecht ze drein etaiding im jar und als es mit alten rechten herchomen ist, und nicht mer. Den egen unsern weingarten haben wir mit furczicht recht und redleich verchaufft und gegeben mit allen den nuczen und rechten, als wir den unversprochenleich in perkrechts gewer herbracht haben und als der mit altem rechten herchomen ist, umb newnczig pfunt Wienner pfenning, der wir gancz und gar gewert sein ze rechten tegen, den erbern geistleichen herren, bruder Hannsen die zeit prior und dem convent gemain ze Achspach unser frawn porten des ordens von Cartus und allen iren nachkomen furbas ledikleich und freyleich ze haben und allen iren frumen damit schaffen mit verchauffen mit verseczen und geben, swem si wellent, an allen irresal, als es irm goczhaws allerpest fug und ist, wann der egen phenning hat geben zu dem egen goczhaws Ulreich der Sneider, die zeit meiner frawen von Meissaw schaffer ze Tyernstain, sechczig phunt Wienner pfenning und die uberigen dreissig phunt phenning hat geben zu dem egen goczhaws Hans des Zukkerleins suns von Gars durich payd tail durch got und durich aller irer vorvordern und nachkomen seelen hal willen also mit ausgenomen worten, daz si paid der egen Ulreich der Sneyder und der egen Hanns von Gars sullen den egen weingarten pawen mit irem gut und sullen den innehaben messen und nuczen unverchumert uncz an ir paider tod also, daz der egen Ulreich sol pawen zwen tail des egen Weingarten und alle jar daraus nemen zway tail des paws uncz an seinen tod und alspald er abget mit dem tod, so ist ze hant die zway tail desselben weingarten mit paw mit alle ledig dem obgen goczhaws Kartuser orden an allen irresal, und der obgen Hanns sol pawen den dritten tail des egen weingarten auch mit seinem gut und sol auch den drittail des paws daraus nemen alle jar und sol den innehaben, denselben drittail innehaben niezzen und nuczen unverchumert uncz an seinen tod und paid tail sullen den egen weingarten innehaben in gutem mitternpaw angever und wenne der egen Hanns mit dem tod abget, so ist ze hant derselb drittail des egen weingarten ledikleich des egen goczhaws ze Achspach Kartuser orden mit paw mit alle, als si den denne vindent. Und durch pezzer sicherhait willen so seczen und verpinden wir uns obgen ich Fridreich der En und ich Gerdrawt sein hawsfraw und unser erben des egen weingarten in dem rechten, als vor geschriben stet, dem obgen goczhaws unser frawn porten ze Achspach des orden von Kartus dem ganczen convent gemain und allen iren nachkomen ze rechtem gewern und scherm fur alle ansprach, als perkrechts recht ist und des lanndes recht ze Osterreich. Wer aber, daz si furbazz icht chriegs oder ansprach daran gewunnen oder ob in mit recht daran icht abgieng, von wem daz wer mit recht, was sew des schaden nement, daz sullen wir in alles ausrichten und widerkeren an allen iren schaden und mue und was in daran abget, daz sullen si haben auf uns unverschaidenleich und auf allem unserm gut, daz wir haben in dem lannde ze Osterreich oder wo wir es haben, es sey eribgut oder varund gut, wie so daz genant ist, wir sein lebentig oder tod. Und daz der vorgeschriben chauf und scherm furbas also stet und unzebrochen beleib, darumb so gib ich Fridreich der En mit gesampter hant dem prior und convent ze Achspach Kartuser orden den brief versigelten mit meinem insigel. Darczu haben wir gepeten den erbern hern, hern Petrein den Lenhofer, korherr und die zeit obrister chelner des goczhaws unser frawn goczhaws ze Newnburkch klosterhalben, und Albrechten von Pirbaum und Ulreichen den Hengwein, die zeit sluzzler und ainer des rats der stat daselbs ze Newnburg, daz sew der sach gezeugen sind mit iren insigeln an unser und unser eriben stat, wann wir sew alle drey fleizzikl darumb gepeten haben. Der brief ist geben nach Christi gepurd drewczehen hundert jar darnach in dem funfundachczigistem jar acht tag nach dem prehemtag."}
{"text": "ICH Ulreich der Pumpper dacz der Weissenchirichen vergich umb den weingarten gelegen an dem Hewsteig in der Wochaw pei der Weissenchirichen da von man geit jerleich ze purchrecht an sand Michels tag in des Rotenmuncz lehen daselbs ainen wienner pfening, daz ich mir meiner hausfrawn Katrein unser paider erben denselben weingarten han geworifen und gechaufft von dem ernwirdigen geistlichen herren abbt Niclasen ze Gersten in sogetaner maynung, daz wir im und seinem genanten gotshauzz davon jerleich an sand Michels tag in seinen hof ze Wesendorf dienen schullen und unverczogenleich raichen sechczk pfening wienner munzz. Tet wir des nicht so sei wir im des wandels darzue vervallen nach des tals gewonhait und recht in der Wochaw und mit ausgenomen worten, ob wir den selbigen weingarten nicht rechtleich pawn oder mit willen dem paw vercziehen wolten und verczugen daz mit einer gewizzen und mit chuntschafft wurd ersichert, so sind unserew recht darauf genczlhich ab und verlorn. Wier mugen auch denselben weingarten anderswohin umb unser notdurfft verchumbern mit verseczen oder mit verchauffen unverczigen der rechten die hievor an dem prief sind geschriben. daruber zu ainem urchund der worhait gib ich dem vorgenanten gotshaus ze Gersten den prief versigelt mit des erbern manns anhangunden insigel Niclas des Juden dacz der Weissenchirichen, darunder ich mich mitsampt meinen erben mit meinen trewn verpint stat ze haben alz daz hie an dem prief stet geschriben wan ich selb nicht aygens insigels han. Der prief ist geben nach Christs gepurd dreuczehenhundert jar in dem newn und sechczkisten jar an der heiligen zwelifpoten tag sand Symon und sand Judes."}
{"text": "Allen den, die disen brieff ansehent lesent oder horent lesen, kunde ich Johans der Sporer der junger burger ze sant Gallen vnd vergich offenlich an disem brief, als mich die fromen wisen der burgermaister vnd der rat ze sant Gallen gehaimot vnd in iro vanknust vnd banden hattent vmb das, das ich wider den burgermaister vnd wider den rat daselbs frauenlich gerett hatt vnd besunder das ich in trowte ab ze sagenn ane alle iro schulde, vnd won aber si mich begnadot hant vnd mich durch min vnd miner frund ernstlich bett ledig vss der vanknust hant gelassen, darvmb so han ich ffrilich vnd vnbetwungenlich vngebunden vnd vngeuangen mit guter vorbetrahtunge offenlich ainen gelerten ait liplich zu got vnd zu den hailgen gesworn mit vfgehabnen vingern, vmb die vorgedahten vanknust vnd getat der vorgedahten des burgermaisters des rates vnd aller burger gemainlich der stat ze sant Gallen vnd iro ieklichs besunder vnd mit namen aller dero, wer die sint, die an der selben miner vanknust schuld gehept hant mit raten oder mit getaten oder in dehain wise, luter gantz vnd gut frund ze sinne vnd alle min frund inen darvmb ze frund ze gewinnenn an allen furzug vnd die selben vanknust niemer ze andenn noch ze aferrenn weder mit gaistlichem noch mit weltlichem geriht noch ane geriht weder mit worten noch mit werken noch in kain wise noch ieman von minen wegen ane alle geuarde. Ich han och in den selben ait genomen vnd gesworn, das ich gemain stat ze sant Gallen niemer angriffen noch beschadgen sol noch wil wider rehtes. War aber, das got nit welle, das ich den ait iemer vberfuri an dehainem vorgeschribenn stuk, so sol ich den selben burgern vnd gemainer stat ze sant Gallen hundert pfunt guter vnd gaber haller gantzlich veruallen sin an alle widerrede, vnd han in vmb das selb gut zu mir ze merer sicherhait ze rehten burgen geben vnd gesetzt Dankwarten vnd Eglin die Sporer min bruder, Johansen den Gnapser, Nyclausen Horchental den man nemmt Fugli, Hugen Gassler von Gossow vnd Hugen Gassler sinen sun, Cunrat Helffenbergen, Hugen Zilin den man nemmt Pappus, Vlrichen vnd Rudolffen die Ortwin gebruder, Walthern Brising, Vlrichen Toppelstain, Vlrichen den Suter von Gossw mine ohen, Johansen Wirt den brotbek vnd Cunrat den Musler den man nemmt Rysi minen swager, die hant alle vnuerschaidenlich gelopt ieklicher mit siner truwe, ob das wari, das ich in des selben gutes veruieli, als vor ist beschaiden, das si dann alle vnuerschaidenlich den selben burgermaister den rat vnd gemainer stat ze sant Gallen die selben hundert pfunt guter haller gantzlich geben weren vnd rihten sont vnd in och gebunden sin sont, inen das selb gelt gantzlich ze gebenn vnd vsszerihten ane allen furzug vnd an alle widerrede ane alle geuarde. Vnd war, das ich ald die obgenanten burgen inen das selb gut dann nit rihtint vnuerzogenlich, so hant die selben burgermaister der rat vnd die burger gemainlich ze sant Gallen vnd ir helffer fries vrlob vnd vollen gewalt, das si mich vnd och die obgenanten burgen darvmb pfenden noten heften vnd angriffen sont vnd mugent an luten vnd guten in stetten in dorffern vnd vff dem lande mit gaistlichem vnd mit weltlichem geriht vnd ane alles reht, wie vnd wa oder wahin si das getun mugent oder went, als vil vnd als dik, vntz das si der selben hundert pfunt guter vnd gaber haller vnd och des schaden, in den si vnd ir helffer von des selben pfendenns notens vnd angriffens wegen koment, gantzlich gewert vnd vssgeriht werdent, vnd sol mich noch die obgenanten burgen da vor nit schirmen enkain frihait noch gewonhait enkain buntnust burgreht noch stettreht noch kain lantfrid enkain reht weder gaistlichs noch weltlichs gerihtes noch enkain ander sach noch furzug. Ich der obgenant Johans Sporer han och in den vorgeschriben ait genomen vnd gesworn, war das ich dehainerlay stoss sach oder ansprachen hinnanhin hett oder gewunni zu gemainer stat ze sant Gallen oder zu dehainem burger ald burgerinen ze sant Gallen, als dik das beschah vnd wolt ich dann ie darvmb rehtes nit enbern, das ich dann ie darumb rehtes pflegen vnd reht von in nemen sol vnd wil ze sant Gallen in der stat vor irem geriht vnd niendert anderswa nach der selben stat reht vnd gewonhait, es war dann, das ich daselbs rehtlos gelassen wurdi vnd das das kuntlich da wurdi, so ist mir behalten vnd in dem ait vssgelassen, das ich das reht ie dann anderswa suchen sol vnd mag, da es dann billich vnd muglich ist ane geuarde. Ich han och gelopt vnd loben mit disem brief fur mich vnd min erben, die obgenanten burgen alle ze losen von allem dem schaden, in den si koment von diser burgschaft wegen, vnd han in och erlobt, min vnd miner erben gut darvmb an ze griffenn vnd ze pfendenn in aller wise als den obgenanten burgern vnd der stat ze sant Gallen, als vor ist beschaiden, vntz in ir schad gantzlich abgelait wirt. Vnd ze offemm waren vrkunde vnd stater sicherhait aller vorgeschribner dinge vnd gedinge so han ich der obgenant Johans Sporer min insigel offenlich gehenkt an disen brief, vnd wir die obgenanten burgen Dankwart vnd Egli die Sporer gebruder, Johans der Gnapser, Niclaus Horchental genant Fugli, Hug Gassler von Gossow vnd Hug Gassler sin sun, Cunrat Helffenberg, Hug Zili, Vlrich vnd Rudolf die Ortwin, Walther Brising, Vlrich Toppelstain, Vlrich der Suter von Gossow, Johans Wirt vnd Cunrat Musler veriehent alle offenlich ain gantz warhait aller der dinge vnd gedinge, so von vns da vorgeschriben stat an disem brief, vnd des ze merer sicherhait so habent wir die selben Johans Gnapser, Niclaus Horchental, Hug Gassler vnd Hug sin sun, Cunrat Helffenberg, Walther Brising, Vlrich Toppelstain vnd Cunrat Musler alle vnsru insigel och gehenkt an disen brief, vnd won wir die andern burgen aigner insigel nit hattent, so habent wir vns willeklich gebunden aller vorgeschribner dinge vnder der beschaidnen Jacob Ruprehtz, den man nemmt der Low, statammans vnd vnder Johansen Entziswillers des vogtes ze sant Gallen insigeln, die iru insigel durch vnser bett fur vns gehenkt hant an disen brieff inen vnd iren erben vnschadlich. Dirr brief ist geben ze sant Gallen an vnser frowen abent ze mittem ogsten in dem iare, do man von Cristus geburt zalte druzehenhundert jar vnd darnach in dem nun vnd ahtzigosten jare."}
{"text": "Ich Engelprecht der Grveber vergich vnd tven chvnt allen den, die no sint oder hernach chvnftich werdent, die disen prief lesent oder horent lesen, daz ich an meinem siechpet, dv ich pe meinen witzen wol was, mit verdachtem mvet vnd mit gvetem willen mein vnd meiner havsvravn, vron Katrein, vnd meiner mveter vron Gedravten, vnd meiner swester vron Katrein, vnd meins geswein Alrams, vnd aller meiner gerben, geschaft hon meiner pharre datz Stregen, hintz dem gveten herren sant Peter, dvrich meiner sel vnd meiner vodern sel willen, ochzich phenning geltz Wienner mvnze datz Nevnpavchen avf einer hofstat, meins rechten aigens. Vnd daz die red vnd die sach stet vnd vnzeprochen ebichleichen pleib, gib ich Engelprecht hern Vlreichen, ze der zeit pharrer datz Stregen, vnd avch dem selben gotzhavs datz Stregen disen prief, versigelt mit meinem insigel, vnd mit meins geswein Alrams insigel. Diser sach zevg sint: her Chvnrat der Zink van Altenbvrch, Chvnrat der Svltzer van Stregen, Gotschalich van Vronhoven vnd sein prveder Reinwot van Pevgen, Seidel van Hagnav, vnd Gotfrid mein geswei van Ainode, Jacob van Revdnich, vnd ander piderb levt gnvech, den die red vnd die sach wol chvnt ist Diser prief ist geben, do van Christ pvert waren ergangen drevzechen hvndert jar, dornach in dem nevnzechenten jar, an dem Sampztag var sant Gerigen tach, datz Hagnav in dem havs."}
{"text": "In dem namen vnsers herren. Allen, die disen brieff sechent oder horrent lesen, kunden wir schwoster Anna von Richenstein abtissin vnd der couent gemeinlich des closters ze Maggnow vnd verjehen offenlich an disem brieff, das wir gebunden sind vnd alle vnser nachkomen, dem spital ze sant Gallen alle jar jemer me ze geben vnd ze richten ein malter vesen vnd zwen mut haber sant Galler messes ab dem gut ze Hasenhub, vnd sollen den selben zins dem vorgenanten spital weren jerlich zwuschen herbst vnd der vasnacht, vnd ist, das wir vns daran sumen vnd das zil vbersitzent, so sigen wir vnd vnser nachkomen gebunden dem vorgenanten spital ze geben dru malter korn des vorgenanten messes, vnd was schaden der vorgenant spital vnd sin pfleger darumb hand vnd gewinnent, von weler hand sach das mug gesin, den schaden sollen wir vnd vnser nachkomen liden vnd den vorgenanten spital vnschadhafft machen, vnd sol vns hie vor nicht schirmen. Vnd des ze warem vrkund vnd vester stater sicherheit aller diser vorgeschribner ding vnd gedinge so geben wir dem vorgenanten spital disen brieff besigelten mit vnserm vnd vnsers couentes anhangenden insigeln. Der geben ward ze ingendem abrellen in dem jar, do man zalt von gottes geburt drizehenhundert vnd vierzig jar vnd dar nach in dem sechsten jare."}
{"text": "Wir Vlrich von gottes gnaden bischoff ze Costentz tugen kunt vnd ze wissend allen den, die disen brief ansehend lesend alder horend lesen, daz fur vns kamend ze Costentz in dem houe vnser wonung die erbern lute Johans von Schonenberch vnd fro Vrsull sin elichu husfrowe, vnd versatz da vor vns der ietzbenemt Johans von Schonenberch mit vnser hand willen vnd gvnst der vorgenanten vro Vrsullen siner elichen husfrowen disu nach geschribenn sinv guter, du allu von vns von vnserm gotzhus ze Costentz lehen sint, die burg vnd die hofraiti ze Schonenberch, den houe gelegen in dem dorf ze Durstorf, den houe ze Albreswille, Rudolfen von Albriswille, der den selben houe ze Albriswille buwot, vnd allu sinv kint vnd ouch des selben Rudol. elichen wirtinne fur hundert march guts vnd lotiges silbers Costentzer gewihtes, mit solichem geding, daz der vorgenant Johans von Schonenberch alder sinv kint, du er ietz hat vnd die im gott verlihen mag bi der vorgedahten vro Vrsullen siner elichen husfrowen, gewalt haben sond, die vorgenemten burg vnd ouch die guter ze losenn mit hundert marchen guts vnd lotiges silbers Costentzer gewihtes, wenn si wellend alder mugend. Ware aber, daz du vorgenemt vro Vrsulla den vorgenanten Johans von Schonenberch iren wirt vberlepti vnd daz denn nit liberben da warind, die von in zwain komen warind, so sol vnd mag du vorgedaht vro Vrsull die egenanten burg vnd die hofraiti ze Schonenberch vnd ouch du egedahten guter haben vnd niessen vnd du vorgeschribenn lute vnd du selben guter mit ir furen, war si wil, vnd ist ouch dis also vor vns vnd mit vnser hant willen vnd gunst beschehen vnd vollefurt mit allen den worten vnd werchen, die von reht vnd ouch von gewonhait darzu gehortend vnd wie es kraft hat vnd haben mag. Vnd des ze warem vnd vnlogenbarem vrkund henken wir vnser insigel an disen brief. Der ist ze Costentz geben des jars, do man von gottes geburt zalt druzehenhundert vnd funfzig jare, an dem nahsten fritag nach sant Angnesen tag."}
{"text": "Ich Alber der Hutter vnd allev meinev geswistreid wier veriehen vnd tun chunt allen den, die disen prief sehent oder horent lesen, di nu lebent oder hernach chuftig werdent, daz ich mit wolbedachtem mut vnd gunst aller meiner geswistreid vnd aller meiner eriben zv der zeit, do ich ez wol getun mocht, gegeben han dem ersam chloster dacz sand Florian meines rechten aygens neun schilling geltes, daz gelegen ist dacz Weithersdorf auf wehaustem gut. Ich han in awer den vorgenanten gelt gegeben ze wider wechsel vmb ein weingarten, der do haizzet der Pochsfuz, den Symon der Hutter diener geschaft hat ab seiner sel zv einem ewigen selgeret, daz manigem mann chunt vnd gewizzen ist. Wer awer, daz yem des vorgenanten weingarten pezzer erib wolt sein, der schol dem vorgenanten Albern dem Hutter vnd sein geswistreiden fufcig phunt phenning gewen an all wider red. Wier geben auch die vorgenanten neun schilling dem egenanten chloster also, daz man dem vorgenanten Symon, der der Hutter diener ist gewest, alle iar sein iarczeit schol wegen mit vigili vnd mit selmesse, als des chloster gewanheit ist, vnd schol man dann die neun schilling phenning vnder die herren gewen. Ich pin auch ich vorgenanter Alber vnd allev meinev geswistreid der vorgenanten neun schilling des vorgenanten chlosters gewer fur alle ansprach fur all eriben, als des landes recht ist in Asterreich. Vnd daz die red stet vnd vnczbrochen weleib, dar vber gib ich vor genanter Alber der Hutter disen prief versigelt mit meinem insigel. Vnd sind diser sach geczeug Ott der Hutter vnd Jans der Hutter mit ieren anhangunden insigeln. Diser prief ist gegeben, do von christes geperd ergangen waren dreuczehen hundert jar, dar nach in dem ain vnd funfczigisten jar des nachsten vreitags nach sand Dorothe tag."}
{"text": "Wir Heinreich von Gotes genaden Probst, Friedreich Techent vnd all di Samnung desGoczhouses datz sand Florian wir verjehen vnd tuen chunt allen den, die disen prief sehent oder horent lesen, daz vnser lieber vnd getreur diener Maister Wolfhart der moler, dem Got genad, gechauft hat vns vnd vnserm Goczhous vmbe sein aigenhaft guet zwai Lehen dacz den aichen pei Churczenchirchen im vnd seiner housfroun vron Geiseln zu einem ebigen selgeret also beschaidenleich, daz man im jerchleich seinen iartag begen sol mit vigili vnd mit selmisse als vnser ainem ouz dem Conuent vnd swer ze den zeiten vnser Siechmaister ist, der sol von den egenanten gueten ain pfunt pfenning raichen der gemain in dem Conuent, darnach dann vnd sein egenant housfrow stirbt, so schullen wir in paiden iern jartag ouf ain tag begen mit vigilivnd mit selmisse als vnser ainem vnd sol dann der Siechmaister an dem selben tag zwai pfunt pfenning tailn vnder di herren in dem Conuent. Waz dann vber di zwai pfund mag werden chlains diestez oder wandlung, dez luczel ist, daz sol dem Siechmaister beleiben fur sein mue. Wer awer, daz an dem selgeret dhain soumung ergieng von swem daz geschech, der sol dar vmbe antwurten dem egenanten Wolfharten vnd seiner housfroun vrown Geiseln vor dem Rechten vnd ernsthaften Richter, gegen dem sich nieman bereden mag dhainer schuld an dem jungisten tag. Daz daz gescheft also stet ewichleich vnd vnczerbrochen beleib, dar vber geben wir disen Prief bestetigt mit vnser paiden jnsigeln dez Probstez vnd dez Conuencz. Der Prief ist geben nach Christi gepurd vber dreuczehen hundert iar, in dem acht vnd dreiskisten iar an sand Maria magdalen tag."}
{"text": "Ich Jacob der schvlthetze von Raprechtswile kvnde allen dien, die disen brief sehent olde horent lesen, das die vogetege, die ich ze len han von sant Gallen, in dem hofe ze Vnderbach mit allem dem rechte, so sv mich an chomen ist, minem herren dem abte vnd sinem conuent ze Rvti verkofet han vmbe drie march silbers vnd ein phvnt Zvricher, der sv mich gewert hant, alse ich an disem brief vergihe. Vnd han die selbvn vogeteie ze rehtem lene verlvwen ir gotshvs lvten vnd binde mich vnd alle min nahchomen, das wir die selbvn vogeteie alwege lien svn, vbe es ze schvlden kome, ane widerrede vnd ane allen schaden ir lvten oder sweme sv si lien heisent. Vnd sol dis iemer stete belibe vnsert halp, es si denne, das min herren der abt vnd der conuent von Rvti erwerben mvgen ze sant Gallen, das man das len inen lihe, so sol ich vnd min erben das selbe len vf geben ane ir koste, vnd svn sv es enphahen vnd dannan hin han von sant Gallen. Dis geschach in dem dorfe ze Oberndvnrethon, do nah gotes gebvrte waren zvwelfhvndert iar, vire vnd nvntzig iar, do geschah es, da ze gegen waren her Vlrich der kilicherre von Walde, her Dietheln von Windegga, Wernher von Rambach, Rvdolf von Hasle, Dietrich Hegenli bvrgerre von Raprechtswile, Heinr. Stori, Rvdolf der aman von Grvninge vnd ander erber lvte. Indcoe VII."}
{"text": "Wir Premsel herzog von Teschin sazzen ze geriht ze der Igelaw an vnsers herren stat des Romischen keiser Karls vnd kungs ze Beheim vnd enbieten dem Meir von Windegge vogt ze sant Gallen vnsern gruzz vnd alles gut. Wir gebieten iv von gerihts wegen vnd von vnsers egenanten herren gewalt des keisers, das ir an widerred anleitent hern Rudolffen von der Wart vf des burgermeisters des rats vnd vf der burger gut gemeinlichen der stat ze Zurich vmb zwelfhundert march silbers minner oder mer vf alles ir gut eygen vnd lehen varents vnd ligents besuht vnd vnbesuht, wa ir sin bewizt werdent, wan er es vf si erclagt hat, als reht ist. Ir sult in auch anleiten vf den selben guten mit dem rehten dry tag vnd sehs wochen den guten an schaden. Tetent ir des niht, man riht darumb zu iv, als reht wer. Des ze vrkund geben wir im mit vrteil disen brief versigelt mit des hofgerihts insigel. Dat. anno domini M.CCC. LVII. sabato post Jacobi."}
{"text": "Wir graf Cunrat von Furstenberg tugint kund vnd veriehint offenlich an disem brief allen den, die in an sehent lesent ald horent lesen, das vns du beschaiden vrowe Anne wilunt Eberlins des Emans elichu wirtenn, Hans, Hainrich vnd Hans iru elichu kind von vnser bette wegen vnd durch iro guten willen gunnen vnd verhenget hant, daz wir iro zehenden vf denan gutern, du an disem brief gescriben stant, den zehenden vf den drin geutern genant der vogt guter vnd vf dem mulgut, vf der Bunbergerrun gut vnd vf dem aker halben ze der Stainmurrun vnd vf dem aker allen in dem Grunde, du guter allu gelegen sint ze Mogwille, vnd den zehenden vf der hub halber gelegen ze Bacchingen hin verlihen habint vnd hin verlihen sont, won es vns als komenlich vnd fugklich ist, mit vnseren zehenden ze Mogwille, vnd sollint wir graf Cunrat von Furstenberg vnd vnser erben vnd nachkomen der vorbenemptun Annun vnd ir vorgenanden kinden vnd iro erbun von denan vorgescribenan iro zehenden jarklich von den zwain kernen gen drie mutt kernen vnd ain malter habern alles gutes vnd genames Wiler messes, alle die wile du vorgenant Anne vnd iru vorgenanden kind ald iro erben vns gunnent vnd verhengent, die vorgenanden zehenden hin ze lihen mit vnseren zehenden ze Mogwille, vnd wem wir ald vnser erben oder vnser amptlut die vorgescriben zehenden lihint, den sont wir haissen vnd an im schaffen, das er der vorgenandun Annun vnd ir vorbenemptan kinden vnd iro erbun, ob su enwarint, die vorgescriben drie mutt kernen vnd ain malter habern jarklich gebi vnd och lobe ze geben vf sant Gallen tag ane furzug. Es hant och du vorgenant Anne vnd iru vorgescriben kind vnd iro erben vollen gewalt vnd reht, wenn su went vnd es inen fuget vnd komenlich ist, die vor gescriben ir zehenden selber ze in ze nemen vnd ze samenen ald anderen luten ze lihen, wem su went, vnd sont wir vorgenander graf Cunrat noch kain vnser erbe noch nachkomen su dar an enkainen weg noch in kain wise nimmer bekumbern bekrenken sumnen noch ierren haimlich noch offenlich. Vnd ze merer sicherhait aller vorgescribener ding henken wir obgenander graf Cunrat vnser insigel offenlich an disen brief. Dirr brief geben wart ze Wil in der stat an sant Vitus tag in dem jar, do von man zalte von Cristes geburt drutzehenhundert jar, dar nach in dem ain vnd sehtzigosten jare."}
{"text": "Ich Fridreich von Aufenstain obrister marschalich in Chernden vergich vnd tun chunt allen den die disen brief lesent oder horent lesen, daz ich gelobt han ze geben meinem aydem hern Stephan Hohenberch zu seiner hausurowen Margreten meiner tochter fumf hundert march aglayer phenninge ze rechter haimsteur nach des landes recht ze Chaernden, der ich in richten vnd wern so mit beraitschaft oder mit ir wert immer ain march geltes ze raiten fur zehen march aglayer nach des landes recht ze Chernden, swenne daz ist daz er dieselben sein hausurowen Margreten mein tochter der tausent phund wienner phenninge irr widerlegunge, die er ir gelobt hat ze geben, auch nach landes recht ze Chaernden gericht vnd gewert darnach inner iars vrist, vnd ist auch daz ich in der fumf hundert march aglayer seiner haimsteur richt vnd wer mit beraitschaft, di sol er denne legen an erbe baidenthalben nach vnser vreunt rat, da ich oder mein erben si wizzen ze vinden, ob es ze schulden chaem. Vnd han ich im fur die selben fumf hundert march aglayer phenninge seiner hayrmsteur ze purgel gesatzt meinen pruder Chunraden von Auuenstain hern Fridreichen von Petauwe hern Haertneyden von Weyzzenekke hern Vlreichen von Liechtenstain hern Chunraden von Graednikch vnuerschaidenleich zu sampt mir. Swaz im an vnser ainem ab get, daz sol er haben auf dem andern also mit ausgenomener rede, ist daz ich den vorgenanten meinen aydem hern Stephan von Hohenberch der egenanten fumf hundert march aglyer phenninge seiner haymsteur nicht richt vnd wern in der zeit vnd in dem recht als vor verschriben ist, swenne er vns denne mant vnd vodert, so suln wir ich Fridreich von Auuenstain ich Chunrat von Auuenstain sein pruder ich Fridreich von Petawe ich Haertneit von Weizzenekke ich Vlreich von Liechtenstain ich Chunrat von Graednickh vnser iegleicher einen erbern rittermaessigen chneht selbe andern mit zwain phaarten des naehsten tages darnach ze Wienne in ein erber gasthaus senden da vns der vorgenant her Stephan von Hohenberch hin zaiget, vnd suln die da inne ligen vnd laisten, als inne ligens vnd laistens recht ist, vnd suln di da nimmer aus chomen, es werde ee der selbe her Stephan von Hohenberch der egenanten fumf hundert march aglayer phenninge seiner haymsteur verricht vnd gewert in dem recht als vor verschriben ist, daz luben wier im alle vnuerschaidenleichen an alle widerrede ze laisten mit vnsern trewen. Vnd darvber so geben wir im disen brief zu einem warn vrchunde diser sache versigilt mit vnsern insigeln. Der brief ist geben ze Wienne nach Christes geburd dreutzehen hundert iar, dar nach in dem sechs vnd ffumftzgisten iar des naechsten samstages nach Mathyas tage des heyligen zwelifpoten."}
{"text": "Ich Goetfrit der Sebekche vnd ich Chuenigunt sein hausurowe. Wir vergehen vnd tun chunt allen den di disen brief lesen oder horent lesen. di nv lebent vnd hernach chunftich sint. Daz wir mit vnser erben gueten willen vnd gunst mit verdachtem mut vnd mit gesampter hant zu der zeit do wir es wol getuen mochten Recht vnd redleich ze einem wider waechsel gegeben haben. Den erbern gaestlichen Herren Propst Seyfriden von Hertzogenburch vnd dem Conuent gemain des selben Gotshaus vnd allen irn nachchomen vnsers rechten aygens Neun Schillinge wienner phenninge geltes gelegen Sechs Schillinge geltes ze wilfleinstorf auf bestiftem gut behauster holden vnd drey Schillinge geltes ze Toppel auch auf bestiftem gut behauster holden mit allem dem nutz vnd recht als wir die selben Neun Schillinge geltes in aigens gewer her pracht haben, also daz die vorgenanten gaestlichen Herren ze Hertzogenburch die selben Neun Schillinge geltes suln furaz ledichleich vnd vreileich haben vnd allen irn frumen damit schaffen verchauffen versetzen vnd geben swem si wellen an allen irresal. Da wider so habent si vns auch ze einem widerwaechsel gegeben irs rechten aigens Neun Schillinge wienner phenninge geltes gelegen ze Ziegstorf auf bestiftem gut behauster Holden, damit furbaz auch allen vnsern frumen ze schaffen als vns daz aller peste wol chum vnd fuge an allen irresal. vnd sein auch wir ich Gotfrit der Sebekch vnd ich Chunigunt sein hausurowe. vnd ich Ruprecht ir baider sun. vnd ich Nichlas der Sebekche hern Gotfrits pruder vnd vnser erben vnverschaidenleich der vorgenanten Neun Schillinge wienner phenninge geltes ze wulfleinstorf vnd ze Toppel der egenanten gaestleichen Herren ze Hertzogenburch recht gewern vnd Scherm fur alle ansprach, als aigens recht ist vnd des Landes recht in Osterreich. Waer aber daz si mit recht an den Neun Schillingen geltes icht Chrieges oder ansprach gewunnen swaz si dez schaden nemen daz suln wir in alles aus richten vnd wider chern an allen irn schaden. vnd suln auch si daz haben auf vns vnverschaidenleich, vnd auf den vorgenanten Neun schillingen geltes die si mir Gotfriden dem Seebekchen mir Chunigunden seiner hausurowen ze einem wider waechsel geben habent. vnd auf allem vnserm gut daz wir alle vnverschaidenleich haben in dem Lande ze Osterreich. wir sein lebentich oder tode. Vnd daz diser wider waechsel furbaz also staet vnd vnzerbrochen beleibe. Dar vber so geben wir In disen brief zu einem warn vrchunde vnd zu einer ewigen vestnunge diser sache versigilt mit vnser dreyer Insigiln. Diser brief ist geben ze wienne nach Christes gepurt drevtzehen Hundert lar dar nach in dem Ayns vnd fumftzgisten iar des Samstages in der Chottember ze Phingsten."}
{"text": "ICH Ott der Rutinger Laypruder ze Walthausen, vergich offenleich mit dem briff vnd tun chunt allen den, di in sehent, horent, oder lesent, daz ich mit wolbedachten mut, vnd mit rat meiner pesten vreunt czu der czeyt do ich ez mit recht wol getun macht, meinen hof genant ze wllenhofen gelegen in Munspekcher pharr, von dem man dint alle iar iarleich an sand Georgen tag czwelf schilling wienner phenning, vnd di hofstat dapey, von der man auch dynt alle iar jarleich an dem selben tag fumftzk phenning, di mein ayn vnd mein vreyes aygen gewesen sind mit urlaub meins prelats vnd den ich gechaufft han vmb mein verdintev hab, mit allen den eren, nutzen vnd rechten alz ich si in nucz vnd in aygner gwer hab herpracht, Ledichleich vnd vreyleich hab gemacht vnd geben czu einem ewigen solgeret meinem genadigen Herren probst ffridreichen, vnd allen seinen nachchomen, vnd dem Conuent gemaynchleich, vnsers vorgenanten Gotzhaus ze Walthausen, also beschaidenleichen wer do cze czeyten meiner herren dez Conuents pharrer, vnd gwantchamrer ist, derselb schol dez obgenanten hofs vnd hofstat nach meinem tod furbas ewichleich styfter vnd storer sein, vnd in alle iar, iarleich czu meinem iartag, von den egenanten an czehen virczehen schillingen phenningen meinen herren gemaynchleich raychen vnd geben in ir Oblay. ayn phunt phenning, darumb schullen mein Herren mir vnd allen meinen vodern begen einen ewigen iartag des abents mit gesunger vigili, vnd des morgens mit aynem selampt, als gewondleich ist pey dem selben vnserm gotzhauss, vnd vmb di vbrigen an czehen sechs schilling phenning, sol derselb wer pharrer ist in der pharr im markcht do mein muter saligev begraben ist, alle quatember ewichleich, ye dez nachsten suntags nach ye der quatember des abents singen Vigili, vnd an dem Montag darnach ayn selampt, vnd ayn selmess. schol er hayzzen sprechen darczu vnder dem selampt, czu helff vnd czu trost, mir, vnd meinen vodern, vnd allen gelaubigen selen, Vnd daz di handlung, vnd mein geschaft also furbaz stat vnd vnczebrochen beleib, daruber gib ich egenanter Ott der Rutinger, den obgenanten meinen Herren, dem probst, vnd dem Conuent gemaynchleich ze walthausen, den brif versigilten mit meinem anhangundem Jnsigel, vnd mit meiner Ohaym Lewtolts des Staynrewter, vnd Otteins des Lengawer anhangunden Jnsigeln, vnd des sind auch geczeug, di Erbern Vlreich der Galsperger vnd Dyetmar der Weczel mit irn anhangunden Jnsigeln in an schaden, Der brief ist geben nach Christi gepurd Drewczehen hundert jar, darnach in dem newn vnd sybenczkisten iar des nachsten Suntags nach dem Heyligem Prehemtag"}
{"text": "Wir Dietmar pharrer von Heselwanch and Albreht pharrer von Obing verjehen vnd tvn chvnt an disem brief, daz der ersam abbt Ch von Raitenhaslach dvrch vnser peider pet sines goteshvses gvt datz Chvnihing hat gelihen ze pavmansreht an all anlait Hainr dem Aicher zwain jaren, also mit sotanem gedinge, daz er daz selbe gvt daz Chvnihing sol pavlichen legen an stadel, an haws vnd an dem akcher, vnd sol avch iz dienen an allen dingen, als ander des goteshvs gvt im dient, swie der dienst ist genant, iz si an phennigen oder an traid, vnd vber di zwai jar so sol Hainrich der Aicher vnserm herren dem ersam abbt sin gvt wider avfgeben an all ansprach vnd an alle Widerrede vnd sol chain erbreht noch chain ander reht daravf niht ziehen. Daz disev rede also staet si, werden wir porgen hincz dem ersam abbt von Raitenhaslach mit vnsern brieven vnd mit vnsern insigeln. Diser brief ist gegeben an sand Vicencii tag, des jares, do von vnsers herren gebvrt waren tavsent jar zwai hvndert jar vnd drev vnd nivntzich jar."}
{"text": "Ich Mertt der Seidnprunner von Lewbs und ich Kathrey sein hausvraw und al unser erben wir verjechen offenleich mit dem prief allen den di in sechent oder hoernt lesen, di nu lebent und hernach chunftig sint, daz wir noch rott der erbern purger dacz Lewbs di auf den virzich lechen gesessen sind und noch rott des erbern mans herren Vlreichs des Egendorffer di zeit unser richter und verbeser an dez hachwirdigen fursten stat herzog Rudolfs in Osterreich haben redleich und recht verriden und ausgewechselt unser hofstat di ge legen ist pei dem pach ze negst Jannsen halben lechen in dem Winchel und das weilen gewesen ist ain halbes lechen und di ver reidung und auswegsel geschehen mit des erbern herren hant herrn Vlreichs des Veirtager di zeit probst dacz Sannd Poelten, der noch rot der andern herren und mit irem willen dor um verlichen hot ain andrew hofstat di do gelegen ist auf dem Pewrcz ze negst Sey fridz dez Chroph hof, di in do gedint hott ain und dreizzig phen ning an sand Michels; und dor inn hot man auch all jor gefessent an ain achzig phenning purkchrechtz di man auch den selben herren dient, und in di selben hofstat hab wir gemacht das vorgenant halbe lechen mit allen den nuczen und rechten, als iz von alter ist her chomen. Und di vorgnanten ain und dreissig phenning hab wir inn gemacht und bestetigt auf di hofstat di vor dev unser gewesen ist. Und wir sullen inn auch oder wer di hofstat noch uns hott di selben ain und dreizzig phenning und di an ain ochzig di man inn diselb hofstat dint, den vorgenanten herrn all jor raichen und gewen in der nogsten wochen nach sand Michels tag; taet wir des nicht, so sull wir iz pezzern als purkrechtz recht ist in dem land ze Osterreich. Wir sullen auch der vorgenanten ain und dreizzig phenning dienstez auf der oft genanten hofstat yir recht gwer und scherm sein fur all ansprach, als gewonhait und des landes recht ist in Osterreich. Gieng inn dor an icht ab oder stuend in indert ein chrieg do von auf, von wem das wer, das sull wir inn alles aus richten an allen iren schaden; taet wir des nicht, was se des schaden naemen, iz wer mit nachraisen oder mit taiding oder wie dera schad genant ist das schaden gehaissen mag, den se dovon nemen mit recht, denselben schaden schull wir inn allen ab tragen und wider cheren, das se chain schaden davon icht nemen; und das lueb wir inn alles ze laisten und stet ze hawen mit unsern trewn an aides statt. Und das di verreidung und der auswechsel also geschehen sei, das sind zeug di erbern leut Paltram der Cheren, Jans der Ploischel, Fridreich, Chvnrad, Stephan Reimal, Ott der Schurfel, Nicla, Chwn rad, Janns in dem Winchel und di andern all di auf den vorgenan ten virzig lechen gesessen sind. Und das das alles hinfur stet und unzebrochen beleib, dor umb so geb wir inn den prief ze ainem waren urchund und gezeug der sach versiglt mit des vorgenanten herren Vlreichs des Egendorfer insigel di zeit unser richter dacz Lewbs, den wir des gepeten hawen im an schaden, wan wir noch di vorgenanten purger di auf den lehen gesessen sind di zeit nicht aigen insigel heten. Der prief ist geben nach Christi gepurd dreu zehen hundert jarr und dornoch in dem funf und sechzkistem jar, an dem sunbentag."}
{"text": "ICH Perichtolt von Pergawe hofrichter in Osterreich vergich offenlich an disem prieff umb alle sach und wandelung, ez sey umb gelt oder umb wew ez sey dar umb sich mein sun her Ulreich mit seinem insigel mit mier verschriben und verpunden hat, daz er mit sampt mier selbgeschol sey oder ob er sich noch furbas indert ze selbgeschol mit mier verpunt und verschrib und swer dez unser prief hat oder furbaz gewinnet, dez schol mein vorgenanter sun und sein erben gegen andern seinen geswistreiden nach meinem tod an schaden und gar unkolten beleiben wann er mier daz zu rechter fudrung getan hat und er die zeit mein eltister sun gewesen ist und auch ym dez gelts zu seinem ffrum besunderleich nichts gevallen ist nur zu meinen durfften, dorumb so beleibt er sein furbas gar pilleich unenkolten also, daz er nicht mer gelten schol wenn alz vil und seiner geswistreiden ygleichen nach seinem tail ze recht angevellet. Und gib im daruber disen prieff zu einem waren urchund diser sach versigelt mit meinem insigel, und dez ist gezewg mein vetter her Chunrat von Perggawe von Guetenprunne und auch mein ochaym her Chunrat der Perner mit iern insigel. Der prief ist gegeben nach Christes gepurd drewczechen hundert jar darnach in dem vier und sechczikstem jar dez suntag vierczechen tag nach ostern."}
{"text": "Ich Erchenger von Wesen vergich offentlich an disen brief allen den, di nu sint oder hernach chunftig werdent, daz ich lautterlich durch got ze einen selgeret mir und meinen vorderen dem erbern hern hern Christian dem abt und seiner sammung daz Engelcelle geben han allen gewalt ze richten auf iren guet, daz si gegenburtig habent gelegen in meinen gebiet, alle sach um inzicht und Unzucht oder swi si genant sint, also daz ich und mein richter von allen dem recht gesten, daz ich und mein vordern ze richten darauf gehabt haben an allein um di sach, di hinz dem tod zihent, und swen auch ir holden ainer den tod verdient hat, so sul ich und mein richter mit des manes guet nichts mit ze schaffen haben auf dem veld oder in dem haus nur allein der man, der den tod verdient hat, sol uns geantwort werden, als er mit gurtl umfangen ist und den guet, da ich daz recht aufgeben han, benenn ich also den mark daz Engelhartscelle und alles daz dazu gehoret und funf guet, di die biden sint, ains bei sant Giligen kurchen, ains daz Grueb. dreu daz zu Wizmansdorf, ain guet daz Vravhoven, daz mairhof zwai und ains daz Schassink, Daz in daz vorgenant recht unzebrochen und frei bleib vor allen krieg, gib ich in disen brief bestetigten mit meinen insigel. Diser sach sint gezeug der erbar her Cunrad der abt von Wilhering, her Ortlieb der Mueringer viztum und chorher ze Pazzau her Kalhoh von Valkenstain, her Wernhardt von Inn, her Ott meines hern des pischofs schreiber, her Meinhalm von Weizmanstorf des pischofs ritter, her Magenhaus, her Ott der Krottendorfer und ander biderben leut ein michel tail. Der brief ist gegeben, da von Christes geburt gezalt wurden tausent und dreuhundert iar darnach in den achten iar an sant Johannestag, als er in das ol gesetzt ward."}
{"text": "Ich Dietrich der Jvnge Chrannest vnd Ich Margret sein Hovsvrowe Wir vergehen vnd tvn chvnt allen den, die diesen prief lesent oder horent lesen, die nv lebent vnd hernach chvnftich sint, daz min prvder Herweich, dem got genade, hat geschaffet durch got vnd durch vnsers vater sele willen vnd durch aller glavbigen sele willen zv aynem ewigen selgeraete fvnf pfvnd wienner phenninge geltes Pvrchrechtes hintz dem goteshavs datz dem Heyligen Chrevtze vnd den Prudern gemayne dem Chonvente also beschaidenlichen daz man alle Iar da von seinen Iartach legen sol ewichlichen. Der selben fivnf phvnde pvrchrehtes haben wir vns recht vnd redlichen vervangen vnd vnderwunden ze dienen dem vorgenanten goteshovse von vnserm weingarten der da leit ze Newenburch oberhalb Sand Jacobs In der mittlern Pevnte, des ayn Jevch ist, also mit avzgenomner rede, swanne daz ist, daz wir In chavffen ayn phvnt, zway phvnt, oder drey phvnt, oder allev fivnffev chavffen in der stat ze wienne oder vor der stat nach aller meiner pruder rate, vnd nach ander meiner vrivnde rate, die svllen sev nemmen an vnsers Purchrechtes stat; Die weil vnd des nicht geschieth, so svllen wir, oder swer den vorgenanten vnsern weingarten nach vns hat vnd besitzet, In daz vorgenannte Pvrchrecht dienen zv drin Zeiten In dem Iar, an sand Michels tage zehen vnd drevtzehen Schillinge, ze weynachten zehen vnd drevtzehen Schillinge, vnd an sand Georgen tage zehen vnd drevtzehen Schillinge mit allem dem nvtze vnd recht, als man ander Pvrchrecht dienet nach der stat gewonhait ze Wienne. Wir loben auch, In daz vorgenante Pvrchrecht ze schermen vor allev ansproche, als Pvrchrechtes recht ist vnd des Landes recht in Osterrich; vnd dar vber so geben wir In disen prief zv aynem sichtigen vrchvnde vnd zv aynem waren gezevge vnd zv ayner ewigen vestnvnge diser sache versigilten mit vnserm Insigel vnd mit vnser Perchvrowen Insigel vron Ofmeym hern Greiffen wytteben pei vnser vrowen avf der stetten ze Wienne. Dieser prief ist gegeben ze Wienne nach christes gebvrt Drevtzehen hvndert Iar dar nach In dem zway vnd zwaintzigisten Iare, an sand Philippes vnd sand Jacobs tage."}
{"text": "Ich Seyfrid der Zwikchel vnd ich Vlreich zwikchel veriehen vnd tun chunt allen den, di disen brief sehent oder hornt lesen, daz wier mit Gutem willen vnd mit verdachtem mut zu der zeit, do wier ez wol getun machten, vnserm pruder Fridreichen dem Zwikchel vnd seiner hausfrawn vnd seinen Erben haben gegeben daz aygen auf der Oed vnd alles daz recht, daz dar zu gehort, vmb zehen phunt wienner munzz also beschaidenleich, daz wier noch vnser Erben iem an demselben Gut dhain saumung nicht schullen tun, ob er ez wolt verchauffen oder versezzen als sein rechtes aigen. Daz iem die rede stat vnd vnuerchert beleib, darvmb geb wier iem disen brief versigelt mit vnser paider Insigel. Der red ist gezeug her Hainreich von walsse, her Hainreich von Volkchensdorf, her Marichart der prehafen, her Ott der Schekch, her Meinhart von Sintzenperg, Hartel der Chersperger, Ortolf von Sintzenperg, Fridreich der Chersperger. Der brief ist gegeben, do von Christes gepurde waren ergangen Tausent iar, dreu hundert iar darnach in dem zwai vnd zwaintzkistem iar an sand florians tag."}
{"text": "Ich Chunrat van pless vergich vnd tvn chvnt an disem prief allen den, di in sehent lesent oder horent, di nv lebent vnd noch chvmftig sint, Daz ich mit verdachtem mvt vnd mit miner havsvrowen vren levgarten vnd aller vnser erben svn vnd tochter gutlichem willen han gewechselt mit dem erbern apt otten vnd mit der Sampnvnge des Gotshavs ze Gersten mit der hub auf dem wagrain in Sant Valteins pharr, di mein vnd miner Hausvrowen levgarten vnd vnser erben rehtz aigen ist, Vnd hat der vorgenant apt vnd di sampnvnge des Gotshaus ze Gersten her wider gegeben mir vnd miner hausvrowen vnd vnsern erben ze widerwechsel ein gut, leit pei mir ze Raumichdorf vnd haizzet an dem graben, Vnd pin ich vnd mein erben der vorgenanten hub des Gotshavs gewern ze Gersten vnd der sampnvnge. Daz di sach also stet zwischen vns beleib vmb den wechsel, gib ich disen prif versigelt mit minem Insigel vnd bestetiget mit den erbern zevgen, di hie geschriben sint. Her Heinrich vnd Her Marchart prevhefen, Ditrich van volchenstorf, Peter prevhafen, Ruger van Zavch, wolfker der wasner, Hertneid chreslinch, Marchart streler, Ott Schech, Peter ponhalm, Ott Hurbech, Heinrich, Jans bruder, Heinrich enser, Heinrich lipker vnd ander piderb levt vnd ist daz geschehen, da ergangen warn nach christes geburde drevzehen hundert Jar vnd dar nach in dem Nevnzehenten Jar an sant Johans tag ze svnbenten."}
{"text": "Wir drey bruder Perchtolt, Peter vnd Stephan ponhalm vergehen vnd offen an disem briet allen den, die in lesent, sehent oder horent, di nv lebent vnd nach sint chvmftig, Daz vnser vater wulfinch, dem Got gnade, hat gegeben Hintz Gersten den Herren in die oblay ein hub, leit in Sirnicher pharr vnd haizzet auf der Haid durch seiner sel vnd aller seiner vodern sel Hayl mit vnserm vnd aller vnser erben gutlichem willen vnd hat die gegeben mit allem dinst vnd reht, als er sei gehabt hat, an als vil, daz man da van dienen sol fur grozzes dinst vnd fur stewr sehs schilling phenning wienner mvnz an Sant Gorgen tag vnd sol man da van seinen Jartag begen mit vigili, mit mess vnd mit andern Gotlichen dingen alle Jar, swen er ist. Wer aber daz, des wir got niht entrawen, daz di Herren van Gersten dar an savmich wern vnd den Jartag niht begiegen , so suln wir oder di nest vrevnt di vorgenanten Hub so lang inne haben, daz die Herren wider tvn, daz da versaumpt ist gewesen. Daz di sach vnd daz gescheft stete vnd vnzerbrochen van vns vnd van vnsern erben beleib, geb wir disen brief ze einem ewigen vrchvnde versigelt mit vnser baider Insigel Perchtoltz vnd Petreins vnd sint des zevge Her Ott schech Purchrof ze Steyr, Her Marchart vnd Her Ott Prevhefer, Heinrich von weinzurl, Heinrich Ponhalm, vlrich Otzstorfer, ott Hurnberch, Fridrich steger, Ott van Pless vnd ander erber leut. Vnd ist daz geschehen, da van christes geburde ergangen warn dreuzehen Hundert Jar vnd dar nach in dem eht vnd zwainzegisten Jar an sant Potencian tag."}
{"text": "Allen den, die disen brief ansehent lesent oder horent lesen, kunden wir Eberhart von Sultzberg ritter vnd Vrsulla sin elichu wirtinne herr Albrehtz saligen von Haydelberg elichu tohter vnd veriehen des offenlich an disem brief fur vns vnd fur alle vnser erben vnd nachkomen, das wir Gerwig dem Blarrer burger ze Costentz vnd sinen erben den hof ze Ahe vnd den zehenden ze dem dorf ze Ahe ze koffen habint geben recht vnd redlich mit allen rechten nutzen vnd gewonhaiten mit aller ehafti mit wasen mit zwi mit holtz mit veld mit akker mit wisan mit waiden vnd mit aller zugehord, ez sie benemt ald vmbenemt gesuchtz ald vngesuchtz, so zu dem egenemten hof vnd zehenden gehorrent ald darin, vmb hundert vnd vmb funf vnd sibentzig phunt phenning alles guter Costentzer muns, der wir gantzlich vnd gar von im gewert sient vnd emphangen habint. Den selben egenemten hof vnd zehenden haben wir dem egenemten Gerwigen geuertgot vnd in sin hant braht, als recht was vnd als ez kraft hatt von recht vnd von gewonhait, mit des erwirdigen vnsers genadigen herren byschof Hainrichs von gottes gnaden byschof ze Costentz hant, won der selb hof vnd der zehend von im vnd dem gotzhus ze Costentz lehen sint. Daruber so haben wir vns gen dem egenemten Gerwigen vnd allen sinen erben vnd nachkomen fur vns vnd fur alle vnser erben vnd nachkomen entzigen vnd entzihent vns mit disem brief gantzlich vnd gar aller reht aller ansprach vnd aller vordrung, so wir ie gehatten ald wir ald vnser erben ald vnser nachkomen iemer gewinnen mohtint zu dem vorgenemten hof ald zu dem vorgenemten zehenden ald zu dehainen rechten, so darzu ald darin gehorrent von aigenschaft ald von lehens ald von dehainer ander sach ald ansprach wegen. Vber dis alles so haben wir vnd och die nachgenemten von vnser bett wegen her Hainrichwalther von Sultzberg, her Eglolf von Roschach baid ritter vnd Rudolf von Roschach kilchherre der kilchen ze Roschach ielichs besunder mit siner truw dem egenemten Gerwig dem Blarrer gelopt, des selben Gerwig des Blarrers vnd siner erben vmb den egenemten hof vnd zehenden, als wir den selben hof vnd zehenden verkoft habint, recht wer ze sinne nach recht gen menlichem an gaistlichem vnd an weltlichem gericht vnd wa ez dem selben Gerwigen vnd sinen erben notdurftig ist. Vnd war, das der egenemt Gerwig der Blarrer ald sin erben inrent dem zil, als wir vnd die vorgenemten wern gelopt habin wer ze sinne nach recht, dehainost von ieman angesprochen ald vfgetriben wurd vmb den vorgenemten hof ald vmb den vorgenemten zehenden ald vmb dehainu recht, die darzu gehorrent, die wir verkoft habint, so sullent wir vnd och die vorgenemten wern den egenemten Gerwigen vnd sin erben darumb gen menlichem verstan vnd versprechen nach dem rechten. Geschach aber, das wir ald die vorgenemten wern daran sumig warint vnd das an furzug niht tatint, so hat der egenemt Gerwig vnd sin erben vnd ir helffer, wer die ald wie die genemt sint, vollen gewalt, vns vnd die vorgenemten wern, die daran sumig sint, an ze griffenn vnd ze notenn an luten vnd an gut uff dem land vnd in den stetten mit gericht ald an gericht, wie ald wa ald wahin su das getun mugent oder wellent, als vil vnd als lang, vntz das der egenemt Gerwig der Blarrer vnd sin erben des schaden, in den su von der vorgeschribenn sumsali wegen koment, vnd och des schaden, in den su vnd ir helffer von dis angriffens vnd notens wegen koment, wie sich das fuget, gantzlich vnd gar vsgericht vnd dauon vnschadhaft werdent. Geschach och, das der vorgenemten wern dehaine abgieng von todes wegen ald von andren sachan vnnutz wurdi, e sich das zil erloffen hett, als wir nach recht wer sullent sin, so sullent wir die vorgenemten Eberhart von Sultzberg vnd Vrsulla sin elichu wirtinne vnd vnser erben, ob wir enwarint, dem vorgenemten Gerwigen vnd sinen erben, ob er enwar, ainen andern wern geben an des stat, der da abgangen ist, der als gut vnd gewiss sie vnd och in dem selben rechten wer sie, als der was, der dann abgangen ist, inrent dem nahsten manot, nach dem so wir von dem egenemten Gerwigen ald von sinen erben darumb ermant werdent ze hus ze hof ald vnder ogen mit brieuen ald mit botten oder selb. Taten wir ald vnser erben das niht, so sond die andren vorgenemten wern, die dennoht lebent, vnd och ich der vorgenemt Eberhart, ob ich leb, vns antwurten gen sant Gallen ald gen Costentz in offenr wirt huser zu vailem gut an allen furzug, wenn wir darumb ermant werdent von dem egenemten Gerwigen ald von sinen erben, ob er enwar, als vorgeschriben stat, inrent den nachsten aht tagen nach der manung, vnd sullent da recht giselschaft laisten ie zwai mal an dem tag, vntz das der wer ie geben wirt, als vorgeschriben stat, wele aber vnder vns niht selb laisten moht, der sol ainen andern erbern kneht mit ainem maiden an sin stat legen, der vngeuarlich laist, als er selb laisten sol, wele aber vnder vns, die laisten sond, als vorbeschaiden ist, also niht laisti, den mag der vorgenemt Gerwig vnd sin erben vnd ir helffer, wer die sint, angriffenn vnd noten in allem dem rechten vnd in gelicher wis, als vorgeschribenn stat, von des wegen, ob der wern dehaine sumig war. Wir die egenemten Eberhart von Sultzberg vnd Vrsulla sin elichu wirtinne habent och den vorgenemten wern gelopt mit vnsren truwen, das wir vnd vnser erben su vnd ir erben losen vnd vnschadhaft machen sullent gantzlich vnd gar an allen furzug von allem dem schaden, in den su koment von der vorgenemten werschaft vnd giselschaft wegen, iren worten darumb ze geloben an ait. Vnd ze ainer staten sicherhait aller der vorgeschribenn dinge vnd gedinge so haben wir die selben Eberhart von Sultzberg vnd Vrsulla sin elichu wirtinne vnsru insigel gehenkt an disen brief fur vns vnd alle vnser erben vnd nachkomen. Wir die vorgenemten wern Hainrichwalther von Sultzberg, Eglolf von Roschach baid ritter vnd Rudolf von Roschach kilchherre der kilchen ze Roschach veriehent offenlich an disem brief, das wir mit vnsren truwen gelopt vnd vns gebunden habint, alles das ze vollefurren vnd ze haltenn, das von vns an disem brief geschribenn stat, vnd sol vns noch vnser lut noch vnser gut hieuor niht schirmen weder lantgericht noch lantfrit noch der stett reht noch gaistlich noch weltlichs gericht noch enhain friehait noch furzug. Vnd des ze ainer meren sicherhait so haben wir och vnseru insigel gehenkt an disen brief. Der geben wart ze Costentz an dem nahsten zinstag nach sant Agnesun tag in dem jar, do man zalt von gottes geburt druzehenhundert jar, funfzig jar vnd darnach in dem achtoden jare."}
{"text": "Wir Albrecht von Gotes genaden herczog ze Osterreich ze Steyr ze Kernden vnd ze Krain graue ze Tyrol bekennen, daz wir vnsern getrewn lieben allen vnsern burgern vnser stat ze Enns von besundern gnaden die gnad getan haben vnd tun auch wissentlich mit dem brief, daz sy allerlay kauffmanschafft auf dem lande kauffen vnd verkauffen mugent, wie in das fuglich ist, vnd daz auch all ander awzzer leut, die nicht in vnsern steten siczent noch damit leident, dhainerlay kauffmanschaft auf dem lande nicht also treyben noch handeln sullent in dhainen weg denn in vnsern steten, doch vncz an vnser widerruffen an geverde. Dauon gepietten wir vestlich vnserm gegenwurttigen hauptmann ob der Enns oder wer ye vnser haubtman daselbs ist vnd auch allen andern vnsern herren rittern vnd knechten phlegern purggrauen richtern vnd allen andern vnsern amptlauten, den der brief geczaigt wirdt, vnd wellen ernstlich, daz sy die obgenanten vnser burger bey diser vnserr gnad vestlich haltten, vnd dabey an irrung vnd hindernusse lassen beleyben. Wann wir das ernstlich maynen. Mit vrkund dicz Briefs geben ze Wels an Phincztag vor sand Lucien tag anno domini millesimo trecentesimo nonagesimo quarto.Dominus dux audivit."}
{"text": "Wir Herman von gottes gnaden abt vnd daz cappittel gemainlich dez gotzhus ze sant Gallen kunden vnd veriehen offenlich mit disem brieue allen, die in ansehent lesent oder horent lesen, won vnser lieber getruwer Walther von Englaberg vnd Adelhait sin elichi wirtinne durch iro vnd durch iro vordern selen nutz vnd durch vnsers vorgenemten gotzhus guter furdrung willen mit guter vorbetrahtung vnd beschaidenhait den zehenden von dem hof ze Albreswille gelegen vndrenthalb Geriswille vnd die zehenden vsser disen nachgenemten gutern, vsser dem gut, daz man nemmet sant Fiden gut, vnd vsser dem gut, daz man nemmet dez Kadels vnd Peters gut, die von vns vnd vnserm gotzhus iro lehen warent, mit allen rehten vnd mit aller zu gehorde vns reht vnd redlich ze koffenn geben vnd geuertgot hant an den buwe sant Gallen vnd sant Othmars dez munsters vnsers vorbenemten gotzhus ze sant Gallen vmb nun pfunt pfenning guter Costentzer munse, als der brief wol bewiset, den wir darumb von in habent, die selben nutzlich dienst vnd truwe haben wir erkennet gen den egenemten Walther von Englaberg vnd Adelhaiten siner elichen wirtinnen vnd haben in darumb ainhelleklich mit guter vorbetrahtung vnd beschaidenhait baiden gemainlich vnd vnuerschaidenlich reht vnd redlich geben vnd geben in mit disem gegenwurtigen brieue ze ainem rehten lipding die vorgeschribenen zehenden, den zehenden vsser dem hof ze Albreswille vnd die zehenden vsser dem gut, daz man nemmt sant Fiden gut, vnd vsser dem gut, daz man nemmet dez Kadels vnd Peters gut, mit allen rehten vnd mit aller zu gehorde mit solicher beschaidenhait vnd gedinge, daz die egenemten Walther von Englaberg vnd Adelhait sin elichi wirtinne die vorgeschribenen zehenden vsser dem vorgenemten hof vnd gutern mit allen rehten vnd mit aller zu gehorde haben messen besetzzen vnd entsetzzen sont, alle die wil su lebent, vnd sont davon ainem bumaister, wele dann ie dez selben vnsers munsters bumaister ist, aller jarlich ie ze sant Gallen tag ain hun ze rehtem jarlichem zins geben vnd rihten an allen furzug vnd an alle geuarde. Vnd wenn ir aines ab stirbet, so sol daz ander, daz vnder in zwain dennoht lebot, die vorgeschribenen zehenden haben niessen besetzzen vnd entsetzzen, alle die wil ez lebot, als ob su baidu lebtint, vnd wenn su baidu ab sterbent, so sint dann die vorgeschribenen zehenden mit allen rehten vnd mit aller zu gehorde dem vorgeschribenen vnserm munster ze sant Gallen an den buwe sant Gallen vnd sant Othmars gantzlich vnd gar ledig vnd los, also daz dannenhin ain ieklicher bumaister, wele dann ie dez selben vnsers munsters bumaister ist, die selben zehenden mit allen rehten vnd mit aller zu gehorde innemen haben niessen besetzzen vnd entsetzzen sont vnd die selben nutzze der selben zehenden legen sont an den buwe dez vorgeschribenen vnsers munsters ze sant Gallen. Wir habent och gelobt mit guten truwen, der vorgenemten Walthers von Englaberg vnd Adelhaiten siner elichen wirtinnen vmb daz vorgeschriben lipding wern ze sinne nach reht gen manlichem an gaistlichem vnd an weltlichem geriht vnd an allen stetten, wa vnd wenn ald gen wem su sin notdurftig sint. Vnd dez ze ainer warhait henken wir abt Herman da vorgenemt vnser vnd vnsers cappittels insigel an disen brief. Der geben ist ze sant Gallen an dem nahsten donstag nach sant Johans tag dez Toffers ze sungihten in dem jar, do man zalt von gottes geburt druzehenhundert jar vnd darnach in dem sehszigosten jare."}
{"text": "Wir Albrecht von gots gnaden Herczog ze Osterreich vnd ze Steir Vergehen vnd tun kunt offenlich mit disem brief, daz wir angesehen haben die pete, die vns die beschaiden lewt von hofkirchen getan habent vnd haben Ir grosse gebresten erkant, die Si vncz her geliten habent dauon, daz Si frombde mearkcht, die In vngelegen sind, gesucht habent vnd haben In durch vnsers Lands kunftigen nutz vnd frumens vnd auch durch Irer bet willen die gnad getan vnd tun auch mit disem brief, daz Si furbaser ewigklichen ainen Markcht daselbs haben mugen vnd sullen ains in der wochen an dem Eritag vnd sullen Si auch mit allen den, die denselben Marckt suchent vnd wandlung da habent, Si kauffen oder verkauffen, furbas alle die Recht haben, wie die genant sein, die all ander vnser Stet vnd Mearkcht habent in vnsern landen. Wir haben auch den vorgeschriben vnsern lewten die gnad getan, daz Si furbas auf denselben Markchttag da verkauffen mugen funf phunt Salczes klainer Chufflein an alle Irrung vnd sawmung. Vnd des zu ainem offen vrkund vnd sicherhait geben wir disen brief besiglten mit vnserm anhangundem Insigl, Der geben ist zu Wienn, do man von Kristes gepurd zalt Tausent drewhundert Jar, Darnach in dem drey vnd dreissigisten Jar an sand Giligen tag."}
{"text": "Wir Albrecht von gotes genaden herczog ze Ossterreich, ze Steir, ze Kernden vnd ze Krain enbieten vnserm getrewn Eberharten von walsse hawbptman ob der Enns vnsser gnad vnd alles gut, wir wellen vnd enphelichen dir ernstleich, wes vnsser getrewn di Puriger von Enns brieff habent von vnsserm lieben herren vnd brueder Seligen Chvnig Fridreichen, daz du in daz stet haltest vnd seu dabei weleiben lassest, als des selben vnssers herrren vnd brueders brieff sagent. der brieff ist geben zu wienn an sand veitz tag anno MCCCXLVI."}
{"text": "Ich Weygchart der Huernein und Seyfrid mein prueder und ich Atakcher der Wolfstain und all unser erben wier veriechen unverschaidenleich und tuen chunt offenwar mit dem brief alle den deu in sechent und horent lesen deu nu lebent und hernach chuftig sint, daz wier ain ansprach gehabt haben hincz dem erbern gestleichen herren apt Haeinreichen deuweil ze Mense und hincz seim covent hincz seim goczhaus da selbs ze Mense, daz vnserm vetern Weygcharten dem Huernein der oren und deu phfrunt in dem selben chloster ze Mense redleich und recht geben ward; der selben ansprach hab wier uns mit wolpedachtem muet liebleich und vreuntleichen mit ainander verricht und gebert, daz wier noch all unser erben fuerwas um deu sach gegen dem egenanten gestleichen herren apt Heinreichen ze Mense noch hincz allen sein nachchomen und hincz seim goczhaus da selbs nimmermerr chain ansprach gehaben schullen noch mugen chlain noch groz weder mit recht noch an recht weder mit warten noch mit werichen an als gever also weschaidenleich, daz uns der oftgenant herr apt Heinreich ze Mense gelobt und verhaissen hat inzenemen in daz vorgenant chloster unsern vetern Goriglein den Werder an unsers vetern stat Weygchartes dez Huernein unverzogenleich als wier eu dez getraun. War aver daz der egenant gestleich herr apt Heinreich oder sein nachchomen oder sein goczhaus von uns oder von unsern erben um deu sach furwas icht ansprach gebun und swaz dez seu schaden nemen seu oder ier goczhaus mit nachreiten oder mit recht oder was seu schadens do von nemen er waer chlain oder groz den seu gesprechen mugen pey irren treun, den selben schaden schulle wir in ablegen und auzrichten gantz und gar an all widerred und an ieren schaden, daz schullen seu haben auf uns unverschaidenleich und auf alle der hab deu wir haben jn dem lant ze osterreich wier sein lembtig oder tod an als gever, daz lub wier all staet ze haben mit unsern treun was an dem brief geschriben stet. Darum geb wier in und ierem goczhaus ich vorgenanter Weychart der Huernein und Seyfrid mein prueder fur uns und fur alle unser erben den brief versygelt mit dez obgenanten Atakchers dez Wolfstain anhangunden jnsygel, darunder wier uns verpinten mit unsern treun allez daz stet ze haben waz an dem brief geschriben staet wan wier selber nicht aygens jnsygels haben und fur mich selber auch. Der sach sint zeug der erber herr her Nycla deu weil pharrer ze Stainechirschen und Ott der Vydorffer von Erlaff mit ierren anhangunden jnsygeln und ander erber laeut genueg den deu sach wol chunt ist. Der prief ist geben nach Christes geburd dreuczehen hundert jar darnach in dem syben und funfczigkisten jar dez nasten suntages nach aller heyligen tag."}
{"text": "Wir Hainrich von Gotes Genaden Pfallenzgraf ze Rein vnd Herzog in Baiern enbieten unsern Vitzumen, Richtern, allen unsern Amptlauten, allen unsern edeln Lauten und gemainleich allen den, di in unserm Land gesezzen sint, unser Huld und alles Gut. Wir lazzen euch wizzen, daz wir die ersamen Herrn Herrn Ulreichen den Probst ze Ranshoven, allen den Convent daselben und darzu alle die Pfaffen und ir Gesellen, di zu demselben Gotshaus gehorent, si sein wertleich oder gaistleich, in unsern besundern Scherm und Genad und auch ze einem besundern Hofgesind genomen haben, also daz si unser Hofgesind sullen sein und haizzen, und alle di Recht haben, die ander unser Hofpfaffen habent, di tagleichen in unserm Hof sint, und sullen und wellen si auch versprechen an aller stat, als ander unser Chaplan und Hofpfaffen. Und davon wellen wir und gebieten ew allen vestichleich bei unsern Hulden, datz ir si an chainen Sachen, swie di genant sein, mit nichten irret, enget, laidigt noch beswart und beschirmt sie auch gein allen Lauten und an aller stat von unsern wegen, datz in dhain Gewalt noch Unrecht icht geschech, als ir unser grozz und schwar Ungenad wellet vermeyden. Und daruber ze einem Urchund geben wir in diesen Brief mit unserm Insigel versigelten, der ist geben ze Lantshut da man zalt von Christes Geburt dreyzehenhundert Jar, darnach in dem XXXVII. Jar an S. Johanstag ze Sunnewenten."}
{"text": "Ich Hainreich von Wartenuels vnd ich Jans von den Winden sein pruder vnd alle vnser erben wier veriehen vnd tun chvnt an disem offen brief allen lawten, daz vns vnser pruder her Jans von Wildungsmawer gemacht hat mit herren hant seine lehen datz Taelesprune vnd datz Czankendorf vnd datz Neydeck also beschaidenleich, wer daz daz er vnder wegen sturbe auf der vart die er vert vber mere vnd nicht wider chom, dez Got nicht engebe, so schulle wier vnd vnser erben vnuerschaidenleichen gepunden sein fvmfzich phvnt phenninge wienner munizze zu der chappellen gen Willdungsmawer; in dem ersten jar wanne wier seinen tot erfuren, so schulle wier fvmf vnd zwainzich phvnt richten vnd dar nach in dem andern jare fvmf vnd zwainzich phvnt. Vnd loben auch mit vnsern trewen an aydes stat daz wier die vorgenanten fvmfzich phvnt antwurten schullen den erbern herren pruder Niclasen von Wildungsmawer zu den zeiten maister zu Mewrperg vnd hern Albern von Wildungsmawr seinem vettern daz sie die egenanten phenninge der chappelen schullen anlegen nach ierer frevnt rat. Wer aber daz wier sie der phenninge nicht richten zu den taegen als vorgescriben stet, welchen sie danne vnder vns voderen, der sol dar nach in den nachsten acht tagen invaren vnd laisten gen Wienne in ain erber gasthaws da si vns hin zaigen mit einem erbern knecht vnd mit vier pherften, vnd schol laisten vnd inne ligen als laistens vnd inne ligens recht ist in dem lande zu Osterreich vnd schol nicht auschomen als lange, vntzen daz wier die obgenanten phenninge verrichten. Vnd wer vns mit dem prief manet, dem schulle wier der gelube aller gepunden sein als vorgescriben stet als gantze als in. Dazu verpint wier vns auch, ob wier daz alles nicht stet hielten als vorgescriben stet, so schol in vnser herre der hertzog in dem lande oder wer dez landes gewaltig ist geholffen sein gegen vns, daz sie der egenanten phenninge vnd alles dez schadens den sie der phenninge genomen haben mit reisen mit czerung oder mit welchen sachen daz sei, bechomen mit vnserm gutleichen willen an alle chlage vnd an alles recht von allem dem gut, daz wir vnd vnser erben haben in dem lande zu Osterreich wier sein lemtige oder tot. Vnd daz dise red stet vnd vnzerbrochen beleib, darvber so gebe wier disen prief zu ainem waren gezewge diser sache versigelten mit vnser paider anhangunden jnsigelen vnd mit vnsers swager jnsigel hern Wilhalms von Pawngarten der diser sache ist gezewge mit seinem insigel. Der prief ist geben nach Christ gepurt drewzehen hvndert jare darnach in dem siben vnd fvmfzigisten jare an sand Oswaltstage."}
{"text": "Wier Graf Ott Burgraf von Maidburch vnd Graf von Hardek mit samt vnsern Bruedern veriechen vnd tuen chvnt allen den, die disen Brief sechent oder horent lesen, di nv sint oder her nach chvnftig werden, daz wier mit wolbedachten mvet vnserr vrevnt vnd vnserr mann zv den zeiten, do wier iz wol getve machten, gegeben haben vnsern lieben swestern Hailbeigen vnd Agnesen dacz Sand Bernharten an dem selgeret daz in vnser seligev mueter Grefin Agnes von Maidburch der got durch seinen tod genedig sei, geschaft hat an iern lesten zeiten vierdhalb Phvnt Phenning gelts datz Levbs rechtes aigens, vnd ligent des selben gvets fvmfzechenthalb schilling auf gestifftem gvet auf fvmf holden ze Levbs daz ander auf vberlend Ekern vnd weingerten vnd ein Purchstall da selbs, daz geb wier in allez ledichleich ze rechtem aigen mit allem dem Recht vnd auch nvtz, als iz gehabt hat Vlreich der Schevkner von Obernnelb vnd sein hausvrav vrav Diemvet vnd all sein Erben versuecht vndvnversuecht, gestifft vnd gestifft , vnd bie daz genant ist, alz wier iz auch gechauft haben wider den vorgenanten Vlreichen vnd alle sein erben vmb zwai rnd funzig Phunt wienner Phenning vnd luben auch in daz selb guetze scherm vnd ze vrein fuer all ansprach, alz lantsrecht ist ze Osterrich. Daz die red also ganz vnd stet beleib, geh wier in disen offen brief versigelt mit vnserm insigel, der ist geben nach Christ pepuerd drevzehen Hvndert Jar in dem fvmf vnd dreizigstem Jar an sant Ypoliten tag."}
{"text": "Ich Reinprecht gehaizzen der Turs von Liechtenvells, dienstherr in Osterreich, tun chunt an disem brief allen den, di in sehent oder horent lesen, baid di nu lebent oder hernach chunftig sint, daz ich mit wol verdachtem mut mein selbs, vnd mit gutem willen meiner housvrowen vron Breiden vnd meines suns Reinprechts, vnd meiner tochter Kathrein, Elspeten vnd Geutten, vnd anderr aller meiner geerben, durch recht notdurft, wand ich vil gelten scholt, verchoufft han acht pfunt gellts den geistleichen vrowen datz Sant Bernhart, meines rechten erib vreyen aigens, Wienner munnzz, vm hundert pfunt vnd vmb zwai pfunt beraiter pfenning derselben munzz, der ich ouch aller schon vnd gentzleich gewert pin. Derselben gullt ligent sechsthalb pfunt datz Hard, vnd dritthalbs datz Flachow. Vnd han ich ouch diselb gullt ledichleich oufgegeben den vorgenanten frowen vnd irm chloster datz Sant Bernhart mit allem dem recht, vnd ichs gehabt han vnd von meinen vorvorn herpracht. Daruber gelob wir drei, ich der vorgenant Reinprecht vnd ich Hug der Turs von Liechtenvells, vnd ich, Haeinreich desselben hern Hougen sun, daz eegeschriben gut schermen vnd freien den vorgenanten frowen, als des lands recht vnd gewonhait ist in Osterreich; also swelhen schaden di selben frowen nemen an dem vfft genanten gut in aeins vnd dreizzich iarn mit rechtem recht, denselben schull wir in ablegen gentzleich an alle ariglisste, vnd swaz in des an vnser ainem abget, daz schulten si ie ouf den andern haben. Vnd zu einer ewigen gewishaeit dits dings, so geb wir drei den selben vrowen vnd irm chloster datz Sant Bernhart disen brief, versigelten mit vnser aller dreier insigel, vnd mit vnsers ohems insigel, hern Stephans von Meyssaw. Des sint gezeug: her Leutolt vnd her Alber von Chunring, her Vlreich von Meyssaw, her Hadmar von Asshparn, her Hadmar von Holebrunne, her Wulfinch von Sleuntz, her Chraft, di Sunnberger, vnd anderr herren vnd frumer laeut genug. Dits dinch ist geschehen vnd der brief ist gegeben datz Chrumnow ouf dem hous, do von Christs gepurd ergangen warn dreutzehen hundert iar, darnach in dem achten iar, an sant Thomans abent."}
{"text": "Ich Ditreich von Gleuzz vnd mein Hausfraw, vrow Diemut, vnd vnser paider erben verjechn offenbar an disem prief vnd tun chunt alle den. die in ansechent oder horent lesen, daz wir mit verdachten mut vnd mit gutem willen, nach vnser vreunt rat, haben der Samung dez Gotshause ze Seitensteten, ze chauffen geben in ir Oblay, Drev lechen, di wir von dem selben Gotshaus ze rechtem lechn haben gehabt, ains in dem Pirichech in Seitensteter phare, das ander datz Mecznoed, vnd das Tritte datz Pimz. di da ligent in Piberpecher pfarr. besucht vnd vnbesucht, ze holtz vnd velde, mit alle dem, vnd dar zv gehort, vmb zway vnd funphtzig pfunt phenning wienner munzze, der wir auch gancz vnd gar gewert sein. Mit solicher beschaidenhait, ob meinen herren der Samung furbas dhain chrieg wurde an dem vorgenanten gut, das schullen si haben auf alle dem, das wir von dem vor geschriben Gotshaus haben, Das die rede stet vnd vnzebrochen beleib, dar vber gib ich in disen prief, zv einem vrchunde mit meinem anhangunten Insigel, vnd mit Hainreichs des Schenchn von Tobrach, vnd mit Otachers des Stillers, und mit Alrams vom wasen anhangunten Insigeln, Des sint gezeug. Her Ruger von czauch, Her Vlreich der Pauzz, Friedreich der wacz, Hainreich vom wasen, vlreich von Tieming, Purchart hinterm holtz, Levtwein der Nevnberger, vnd ander pidber leut genug. Das ist geschechen, vnd ist der prief gegeben datz Seitensteten, da man zalt von Christs gepurt, Tausent jar, vnd Drev hundert iar, dar nach in dem Achten vndz zwainczigisten jar, des nachsten pfincztags nach Sand Andreas tag."}
{"text": "Ich Christ an Churcz von Mundolfing mein hawsfraw und all unser erben verjehen offenbar mit dem brief, daz wir uns ganczleich verricht und vertaidingt haben mit unserm genadigen herren abbt Hainreich ze Mannse und mit seinem convent umb all die ansprach di wir hintz in und hintz irem gotshaws gehabt haben wie die ansprach genant sein alz verr, das wir noch unser erben furbaz dem gotshaws chainen chrieg noch chain mue nymer auftuen sullen weder mit red noch mit werch noch mit recht noch an recht umb all die sach di sich vor vergangen habent, und darumb hat uns unser vorgenanter herr abbt Hainreich ze Mannse mit seins conventz willen di genad getan, daz er mir vorgenantem Christan und mein sun Ulreich dem Waldawer ein leibgeding hat geben auf seinem hof ze Jernprechting und den zehent auf demselben hof und den zehent auf dem hof ze Awerpach nwer zu unser paider leib, und sullen wir davon aller jarchleich geben an sand Gilgentag ein halbs pfunt pfenning dienst yminer zwen haller fur ainen pfenning, und wan wir paid nymer sein so ist der vorgenant hof ze Jernprechting und die vorgenant zwen zehent dem vorgenanten gotshaws ze Mannse ledig und los an allen chrieg, und sullen wir noch chain unser nachkomen chain ansprach darnach nymer mer haben noch gewinnen, daz den vorgenanten herren und irm gotshaws di taiding also stat und linzerbrochen beleiben, gib ich in vorgenanter Christan der Churcz den brief versigelten mit meinnem anhangunden insigel, darunder sich mein hausfraw und all unser erben verpinden mit irn trewen allez daz stat ze haben daz vor geschriben ist, und ze einer merern sicherhait versigeln wir in den brief auch mit unsers genadigen herren hern Hainreich dez Granns ze Uttendorf und dez erbern manns Hainreich dez Freyer insigeln, di sy durch unser pet willen daran habent gehangen in an schaden wann sy der sach redner und taidinger sind gewesen, der brief ist geben do man zalt nach Christi gepurd drewczehen hundert jar darnach in dem ain und sechczigisten jar dez nachsten suntags nach ostern."}
{"text": "Wir Geori von gottes gnaden abt des gotzhus ze sant Gallen, das an alles mittel zu gehoret dem stul ze Rom, tun kunt vnd veriehen offenlich mit disem brief, daz fur vns kam ze Wil in der stat des nahsten samstags vor sant Hylarien tag, do wir offenlich ze geriht sassen, der from Rudolf der Aster mit Annen von Eppenstain siner elichen wirtinnen vnd offenoten da mit fursprechen vnd sprachen, als wir funfthalb pfunt pfenning guter Costentzer muns iarliches geltes vsser vnsers gotzhus stur ze Gaiss von dem vorgenemten Rudolf dem Aster erloset vnd erledgot hettin vmb dru vnd sehzig pfund pfenning der vorgeschribnen muns, die selben funfthalb pfund pfenning geltes Walthers des Maygers von Altstetten gewert pfand warent von vnserm vorgeschribenen gotzhus, vnd won der selb Rudolf der Aster vns der selben losung vnd pfandschatzes anders nut vertrosten noch versicheren moht fur des selben Maygers erben, darumb so woltin su vns mit guter vorbetrahtung vnd beschaidenhait ze merer sicherhait fur die selben dru vnd sehzig pfund pfenning redlich vnd reht versetzen ze ainem rehten gewerten pfand die vogtye ze Ifwille, die vogtye ze Krillberg vnd die vogtye an der Oberwis ob Wattwille mit lut mit gutern mit wingarten mit tagwan mit mist mit allen rehten vnd mit allem dem, so darzu vnd darin gehorent, die von vns vnd vnserm gotzhus ir lehen sint, mit solicher beschaidenhait geding vnd in dem rehten, als hienach geschriben stat. Also beschah, dz des vorgenemten Walthers des Maigers saligen erben oder ieman andrer vns oder vnser nachkomen oder vnser vorgeschriben gotzhus von der selben funfthalb pfund pfenning geltes vnd von des pfandschatzes wegen ze Gaiss iemer vftribin vnd ansprachin mit reht oder an reht, daz dann su oder ir erben vns vnd vnser nachkomen darumb gen manglichem verstan vnd versprechen sont an allen vnsern schaden vnd von der ansprach entrihen vnd ledig machen an geuard. War aber, dz su des nut tatin oder nut getun mohtin, so sollen su oder ir erben, ob su enwarin, vns oder vnser nachkomen dann vnuerzogenlich vor allem schaden die selben dru vnd sehzig pfund pfenning der vorgeschribnen muns wider geben gantzlich vnd gar. Tatin aber su des nut, so sullen wir oder vnser nachkomen dann vollen gewalt haben, die selben vogtye ze Ifwille vnd die ze Krilberg vnd die vogtye an der Oberwis ob Wattwille mit wingarten vnd mit allen rehten vns vnd vnserm gotzhus selber dafur behaben, ob wir wellen, oder su darumb versetzen vnd verkoffen vnd vns selber damit von allem dem schaden, in den wir von der selben funfthalb pfund pfenning geltes vnd des pfandschatzes wegen koment, gantzlich werdent gewert vnd vsgeriht. War och, daz su oder ir erben vns oder vnsern nachkomen gebent vnd werent der vorgeschribnen dru vnd sehzig pfund pfenning der vorgeschribnen muns vor, e daz wir hieuon ze dehainem schaden kamin, so sullen wir oder vnser nachkomen, ob wir enwarin, inen vnd iren erben die vorgeschribnen vogtyen ze Ifwille vnd ze Krilberg vnd an der Oberwis ob Wattwille mit allen rehten nutzen vnd gewonhaiten vnd mit aller zugehord gantzlich vnd gar ledig vnd los lassen vnd sullen su och dannenhin daran nut sumen noch irren in diekain wis, vnd baten vns eruaren an ainer vrtail, wie su das tun soltin, daz es kraft hetti nu vnd hienach. Do fragten wir vrtail vrnb vnd ward ertailt mit gemainer vrtail, dz der vorgenemt Rudolf der Aster das mit siner hand an vnser hand tun solti vnd daz die vorgenemt fro Anna nami ainen vogt an dem ring, wen si wolti, mit des selben ir elichen mannes willen vnd aber dann beschah, als reht war. Das tet och si, vnd nam do die selb fro Anna ze vogt Johansen von Brunberg, dem och wir die vogtye nach vnsers gotzhus gewonhait verlihen vmb die sach, vnd batte ir aber mit ir selben ir vogt ze eruaren an ainer vrtail, wie su nu varen solti, als reht war vnd daz es kraft hetti nu vnd hienach. Das taten wir vnd ward ertailt mit gemainer vrtail, dz si der selb ir vogt furti ze drin malen vsser des gerilltes ring vnd si fragen solt, ob si es vnbetwungenlich tat vnd willeklich vnd gern tun wolt, vnd dann das mit ir vnd des selben vogtes handen an vnser hand tun solti, vnd daz es also wol kraft hetti. Do furt si derselb ir vogt ze drin malen vsser des gerihtes ring vnd fragt si ze ieglichem mal, als im vormales ertailt ward, ob si es vnbetwungenlich tat vnd willeklich vnd gern tun wolt, der sait och ze dem dritten mal bi sinem aid, dz si im ze ieglichem mal gesait hetti, daz si es vnbetwungenlich tat vnd willeklich vnd gern tun wolt. Vnd versasten do ze stett der selb Rudolf der Aster mit siner hand vnd och die selb Anna sin elichi wirtinne mit ir vnd mit des selben ir vogtes handen die vorgeschribnen vogtyen ze Iffwille vnd ze Krilberg vnd an der Oberwis ob Wattwille mit wingarten mit tagwan mit mist mit allen rehten nutzen vnd gewonhaiten vnd mit aller zugehord an vnsers gerihtes stab zu vnsern vnd zu vnsers gotzhus handen mit allen vnd vollen rehten bedingen vnd bedingnust, als hieuor geschriben stat an disem brief. Es ist och mit namen bedinget vnd beret, beschach daz der vorgenemt Rudolf der Aster vnd Anna sin elichi wirtinne diser vorgeschriben stuk vnd beding dehaines nut vollefurtin vnd wir die vorgeschriben vogtyen hierumb vns vnd vnserm gotzhus selber behubin, als wir wol getun mugen, ob es vns ze willen vnd fuglich ist, oder su darumb gen ieman angriffen mit versetzen ald mit verkoffenn, daz och da die selben Rudolf der Aster, Anna sin elichi wirtinne vnd ir erben noch nieman andrer von ir wegen vns noch vnsern nachkomen noch die, in der hand die selben vogtyen koment oder komen sint, noch der erben daran niemer gesumen geirren noch bekrenken sont mit worten noch mit werken noch mit gericht noch an reht noch mit enkainen andren Sachen. Es ist beret, wenn oder welhes iares oder welher zit in dem jar der vorgenemt Rudolf der Aster oder sin erben vns oder vnsern nachkomen brief von des selben Walthers des Maygers saligen wip vnd von allen iren kinden, es sigen tohtren oder sun, die besigelt sigen mit ir aignen insigeln, ze denen ziten vnd su och in disem land vnd gegni sint, von der selben funfthalb pfund pfenning geltes wegen, damit vnd daran och su veriehen, daz die selb losung, so wir getan haben von dem selben Rudolf dem Aster, ir guter wille vnd gunst sige, als wir dann notdurftig sigen vnd vns benug, an alle geuard. Wenn das beschiht, so sullen wir oder vnser nachkornen dann dem selben Rudolf dem Aster, Annen siner elichen wirtinnen vnd iren erben die vorgeschribnen vogtyen ze Ifwille, ze Krilberg vnd an der Ober Wis ob Wattwille gantzlich vnd gar ledig vnd los lassen vnd sullen inen dann disen brief vnuerzogenlich wider geben. Wir sullen och nu ze der nahsten vasnaht vnd dannenhin iarlich ie ze der vasnaht von den vorgeschribnen vogtyen ze zins nemen zwai hunr vnd nut mer vnd sullen in dann des jares an den selben nutzen nut sumen. Vnd ist dis alles reht vnd redlich beschehen vnd vollefurt mit allen worten werken vnd getaten, so nach gewonhait vnd nach reht darzu gehorten vnd notdurftig waren vnd als reht sitte vnd gewonlich was vnd als mit rehter gemainer vrtail ertailt ward. Vnd ze offenem waren vrkund vnd stater sicherhait aller diser vorgeschribenen ding henken wir abt Geori dauor genemt vnser insigel an disen brief von des gerihtes wegen. Darnach veriehen wir du vorgenemten Rudolf der Aster, Anna sin elichi wirtinne vnd Johans von Brunberg vogt in diser vorgeschribnen sach ain gantz warhait aller diser vorgeschrbnen ding vnd daz alles das war ist, das der erwirdig vnser genadiger herre abt Geori dauor genemt von vns veriehen hat an disem brief. Vnd ze merer sicherhait der selben ding henken wir och vnsri insigel an disen brief. Der geben ist ze Wil mit rehter vrtail an dem vorgeschribnen samstag in dem jar, do man zalt von gottes geburt druzehenhundert jar vnd darnach in dem sibentzigosten jare."}
{"text": "Wir Gotfrid von Gots gnaden byschof ze Pazzawe veriehen offenbar mit dem prief, daz wier mit gvnst vnd willen vnsers ersamen capitels dy aygenschaft der zwayer glayt dez zehentz pey dem Nevnmarkcht, di vnser getrewer lieber Ortolf der Pyber vnser purggraf ze Ryedekk von vns vnd vnserm gotzhaus ze lehen het, vnd di er vns mit andern aygen widerleit vnd von vns ze lehen enphangen hat, durich besvnder genad vnd helf geben hann Christann dem Gugelein purger in der Vreinstat vnd seinen erben oder wer den prief inn hat, vnd darvber geben wir zv vrchvnd den prief versigelten mit vnserm vnd vnsers capitels anhangunden insigiln, der geben ist nach Christes geburd drevzehenhvndert jar vnd dar nach in dem ain vnd fvmfczkistem jar, dez ertags an sand Petronelln tag."}
{"text": "Ich Wetzel der Schulthais am Ort burger ze Winterthur tun kunt mit disem brief vmb die stosse vnd misshellunge, so da gewesen sint zwischent dem erwirdigen fursten abt Cunen des gotzhus ze sant Gallen an einem tail vnd Hansen Hoppler von Winterthur an dem andern tail von luten wegen, derselben stossen aber si ze beiden siten vff mich als vff einen gemainen man komen sint vnd mich der rat ze Winterthur dazu gewiset hat, daz ich ir gemain man worden bin, vnd hat och ietwedre tail zwen erber man zu mir ze schidluten gesatzet, darvmb sol man wissen, daz mich der vorgenant min herre der abte vor dem rat ze Winterthur mit dem rechten dazu bracht hat vnd mir anbehebt hat, daz ich im sprechen mus. Da han ich nach erber luten rat des obgenanten mines herren des abtes von sant Gallen schidluten in der sache gehullen, als su ertailet vnd gesprochen hant, sider des egenanten Hans Hopplers schidlute nit gesprochen noch ertailet hant, als ich inen verkundet vnd des abtes abgeschrift in geantwurt hatte. Vnd des ze warem vrkund so han ich min insigel, als ich der vrteil geuolget han, als ich vff min eid spriche, offenlich gehenket an disen brief. Der geben ist ze Winterthur an zinstag nach sant Jacobs tag, do man zalte von gots geburt drutzehenhundert zwei vnd achtzig jaren."}
{"text": "Ich herr Johans Smid von Wil pfrundner ze sant Lienhart ze sant Gallen vergih vnd tun kunt mit disem brief allen, die in ansehent lesent oder horent lesen, daz ich mit guter vorbetrahtung vnd beschaidenhait willeklich vnd vnbetwungenlich mit wolbedahtem mut gesworn han ainen gelerten aid ze den hailigen, daz ich junkher Eglolfs, Georien vnd Oswaltz von Wartenberg gebrudern, junkher Oswaltz saligen von Wartenberg elichen sun, getruwer trager sin vnd wesen sol vber die kilchen ze Gutenstaine vnd vber die kilchen, so darzu vnd darin gehorent, also daz ichdie selben kilchen niemer vfgeben noch dauon gan sol won mit der selben junkher Eglolfs, Georien vnd Oswaltz willen gunst vnd erloben, vnd won mir der erwirdig mi gnadiger herre abt Geori von gottes gnaden abt des gotzhus ze sant Gallen von besunder gnaden vnd durch got die vorgeschriben pfrund ze sant Lienhart verlihen hat, so han ich mich willeklich verbunden vnd gelopt vnd loben mit disem brief, daz ich mit minem lip vff der selben pfrund sitzen sol vnd si verdienen mit singen vnd lesen an geuard. War aber, daz ich dehaines jares oder dehainer zit in dem jar vff der selben pfrund selber nut sitzen wolt vnd mich dannen ziehen, wenn oder welhes jares oder welher zit in dem jar das beschiht, so sol dannenhin die selb pfrund minem vorgenemten herren von mir ledig sin vnd mag si dann dannenhin lihen, wem er wil vnd im ze willen stat, vnd sol ich in daran nut sumen vnd sol im och dann den brief, so ich von der selben pfrund wegen han von im, vnuerzogenlich wider geben. Vnd des ze ainer warhait han ich herr Johans Smid dauorgenemt min insigel gehenket an disen brief. Der geben ist ze Wil an dem nahsten samstag nach sant Gregorien tag in dem jar, do man zalt von gottes geburt druzehenhundert jar vnd dem zwai vnd sibentzigosten jar."}
{"text": "Wier Wulfinch von gotes genaden abt unser frawn gotshaus ze Chotweig verichen offenleich an disem prief, daz fur uns chomen sind Peter der Dringer von Hornpach und sein hausfraw, fraw Elspet und all ier erben und habent paidenthalben mit aller ierr erben gunst und gutleichem willen und nach ierr pesten freunt rat zu der zeit, do si ez wol getuen machten, all ir hab, di si habent in dem land ze osterreich, wo di gelegen ist und wie di genant ist und von wem si di habent, mit gutleichem willen auz der hant gegeben den vieren, di hernach geschriben stent: hern Vlreichen dem Waser von Sitzental, Reynwoten dem Vrael, Seyfriden dem Slierbechen, Vlreichen dem Plezperiger, di nach ieren trewn doruber gesprochen habent, als hernach geschriben stet: des ersten habent si gesprochen den hof ze Hornpach und allez, daz dorzu gehort, und allez daz purchrecht, daz si do habent ze veld und ze dorf, gestift und ungestift, versuecht und unversuecht, swie daz genant ist, und den si haben von dem gotshaus ze Chotweig, seinen ersten chinden, di er gehabt hat mit frawn Elspeten seiner ersten hausfrawn. Si habent in auch gesprochen ein halbz weinzurlgericht datz Intzestorf und ain pfunt pfenning gelts in dem Cherspaumpach und ein holtz doselbs also, daz si mit dem egenanten hof und mit all di, und dorzu gehort, als e geschriben ist, allen ieren frumen schaffen mugen mit herren hant, als in daz allerpest fuegt. Si habent auch gesprochen frawn Elspeten seiner andern hausfrawn, Wisenten tochter von Prunne, dem got genad, und ieren erben, di si mit dem Dringer hat oder noch gwint, den hof ze Renoltspach halben und allez, daz dorzu gehort ze veld und ze dorf, gestift und ungestift, versucht und unversuecht, swie daz genant ist und der auch purchrecht von unserm gotshaus ist, und do man uns auch all iar von dient zwelif metzzen habern dem hertzogen an di Tuenaw und drei pfenning auf den habern und an sand Merttentag dreizich pfenning und mag si furpaz und ier erben, di si pei dem Dringer hat oder noch gewint, allen ieren frumen schaffen mit herren hant, als in aller pest fuegt zu dem dienst, der vorgeschriben stet. Si habent auch ier und ieren erben gesprochen daz gut ze Schwabdorf anderhalb lehen, di lehen sind von der erbern frawn der Druchsetzzinne von Vihouen, und einen zehent doselbs, der lehen ist von dem erbern herren von Pappenhaim. Si habent auch gesprochen, ob si furbaz mit einander icht chauften, waz daz waer, daz schullen di ersten chind und di lesten geleich mit einandern tailen. Si habent auch gesprochen, ob der Dringer nach seinem tod hinder im icht ze gelt let, daz schullen si paidenthalben mit einander gelten, und waz varund gut do ist nach seinem tod, do schullen si in von bestatten, als in wol anstet, und daz ubrig schol di fraw und ier erben mit den ersten chinden gleich tailen. Ez schol auch der Dringer daz vorgenant gut allez, wie daz genant ist, selb innehaben untz an seinen tod und welicher tail under in uns den spruch nicht stet hiet; der ist uns beliben dreizich pfunt pfenning. Und daz der spruch und di Wandlung furbaz stet und unzebrochen beleib, geben wir in disen prief versigelten mit unserm insigel und mit hern Vlreichs insigel von Sitzental und mit Reynwots insigel des Vrael, di der sache gezeug sind mit ieren insigeln. Und ist der prief geben, do man zalt von Christes gepuerd dreuzehen hundert iar dornach in dem acht und viertzkisten jar an dem prehemtag."}
{"text": "Wir Willebirg abbettischin vnd alle die frowen des gotzhus ze Schennis kunden allen den disen brief lesent oder horent lesen, ein erkantnunst der nach geschriben dingen. Wissen alle, den ez ze wissenne beschicht, de wir uber ein sin komen eis wechsels mit dem edeln herren grauen Friderich von Toggenburg vmbe lute, die hie nach geschriben sint, wir geben in der stat ze Liechtensteige, die vnsers gotzhus eigen waren, Katerinen Vl. wip des Langen vnd ir kint vnd des Schedlers wip von dem Roten Steine vnd ir kint vf dem berge ze Andmon, vmbe Wernhers Wespis wip selb dritton, Mech. Wezzeloto vnd zwei ir kint, Heinzin Kun sun vnd Heidinon Rumlaten vnd zwei ir kint, mit allem dem rechte vnd mit aller der gewarsami vnd sicherheit, so man lute wechslen sol nach rechte, vnd sulen die vorgenanden lute niemer me angesprechen weder an geislichen noch an weltlichem gerichte. Vnd de dirre Wechsel stete si vnd gantz belibe, so henken wir unseru ingesige an disen brief. Dirre brief wart geben, do man zalte nach gottes geburte druzehenhundert iar vnd dar nach in dem zwelften iare, an der michtvn nach mitteruastvn."}
{"text": "Ich Gaengel Zewchinger, ich Dietreich Tewrwanger, ich Meinhart Tewrwanger, ich Haimel von Praittenaw vnd ich Walther Payerwir vergehen offenlich mit dem brief, daz der Erwirdig furst vnser genaediger Herr Her Pilgreim Erczbischof ze Salzburch Legat des Stuls ze Rom, vns von der dienst wegen, die wir im getan haben in dem Chrieg, den er mit Wilhalm dem frawnberger vnd seinen Helffern ze Bayern gehabt hat, alles Soldes, des er vns vnsern Schuczen vnd dienern dar vmb schuldig gewesen ist vnd aller schaden, die wir in seinem dienst vntz auf hewtigen tag genomen haben, wie die genant sint, gaenczleich ausgericht vnd furderleich beczalt hat, Also daz wir noch ander yemant von vnsern wegen, darvmb hincz vnsern vorgenanten Herren von Salczburch, seinem Goczhaus vnd nachchomen, noch hincz allen den iren, nimmermer dhain ansprach noch vordrung haben sullen noch wellen in dhainen weg an geuaer, weder mit recht noh an recht, daz loben vnd versprechen wir mit vnsern trewn an aides stat, Vnd dar vber ze vrchund geben wir all obgenant den brief versigelten mit meines obgenanten Haimleins von Praittenaw . . und mit des erbern Chnechts Chunrat des Gotlinger anhangundem Jnsigel, der sein Jnsigel durch vnser vleizzigen bet willen an dem brief gehangen habent, in vnd iren Erben an schaden, wan wir di zeit vnser Jnsigel bey vns nicht hetten, dar vnder wir vns all verpinden fur vns vnd all die vnsern, allez daz staet ze halten vnd ze volfuren, daz an dem brief verschriben stet, der geben ist ze Salzburch an Vreytag nach sand Andres tag Nach Christi gepurd dreu czehen Hundert iar darnach in dem Newn vnd Sybenczigistem."}
{"text": "ICH Jans der Redler vnd ich Katrey sein hausurowe wier veriehen vnd tun chunt allen den die disen brief lesent oder horent lesen, die nv lebent vnd hernach chunftich sint, daz wir mit vnserr erben gutem willen vnd gunst mit wol verdachtem mvt vnd mit gesampter hant zu der zeit, do wir ez wol getun mochten, recht vnd redleichen verchaufft haben vnsers rechten ledigen vrein aigens vnser hueb gelegen ze Haichenpach in Gallennevnchiricher pharr mit allem dem nucz vnd rechten alz wir die selben hueb vnuersprochenleichen in rechter aigens gewer herpracht haben, vmb sibenczehen phunt wienner phening, der wir gancz vnd gar verricbt vnd gewert sein, dem erbern herren hern Gundakchern dem Starichenwerger vnd vrowen Elzpeten seiner hausurowen vnd ier paider erben furbaz ledichleichen vnd vreyleichen ze haben vnd allen iern frvmen domit ze schaffen verchauffen verseczen vnd geben, swem si wellen an allen ierrsal, vnd sein auch wir ich Jans der Redler vnd ich Katrey sein hausurowe vnd vnser erben vnuerschaidenleichen der obgenanten hueb hern Gundakchers dez Starichenwerger vnd vrowen Elzpeten seiner hausurowen vnd ier paider erben recht gewern vnd scherm fur alle ansprach, als aigens recht ist vnd dez landez recht in Osterreich. Get in furbaz daran icht ab mit recht oder ob in mit recht icht chriegs oder ansprach darauf entstunde, von swem daz wer, daz suln wir in auzrichten ablegen vnd widerchern an allen iern schaden vnd suln si daz haben vnuerschaidenleichen auf vns vnd auf allem dem gut, daz wir haben in dem lande ze Osterreich oder ausser landez, swo wir ez haben, wir sein lembtig oder tode. Daz diser chauf furbaz also stet vnd vnczerbrochen beleib, darvber geben wir in disen brief ze einem offen vrchunde versigilt mit vnserm insigil vnd mit dez erbern ritter insigil hern Niclas dez Schekchen zu den zeiten chuchenmaister dez edeln hochgeborn fursten herczog Albrechts in Osterreich, in Steyr vnd in Chernden, der diser sache gezeug ist mit seinem jnsigil. Der brief ist geben nach Christs geburde dreutzehen hundert iar darnach in dem sechs vnd funfczigistem iar dez nachsten mitichens nach mit tervasten."}
{"text": "Allen den, die disen brief an sehent oder horent lesen, kund ich Cunrat von Munchwille sesshaft ze Vrowenuelt vnd vergih des offenlich mit disem brief, daz fur mich kam ze Wil in der statt an disem huttigen tag, alz dirr brief geben ist, der erber kneht Cunrat Lupfer von Burwald vnd offent vnd veriah da offenlich vor mir vnd sprach, daz er durch sinen nutz vnd notdurft verkoft hetti sinen zehenden ze Burwald, den man nemt des Hillers zehend, der sin lehen von mir waz, vnd hetti geben ze koffenn ains rehten bestaten ewigen redlichen vnd vngeuarlichen kofs mit allen rehten nutzzen vnd gewonhaitten vnd mit aller zugehord dem erbern vnd fromen kneht Vlrich dem Weber von Burwald, der och da ze gegen stund, vnd allen sinen erben vmb vierdhalb pfunt pfenning allez guter vnd genamer Costentzer muns, vnd war och der selben pfenning aller gar vnd gentzlich von im gewert vnd bezalt an den stetten, da ers in sinen redlichen schinbaren offenn guten nutz geben vnd bewendet hetti. Vnd nach der vergiht do gab mir do der selb Cunrat Lupfer mit wolbedahtem mut den vorgeschriben zehenden mit allen obgeschriben rehten nutzzen vnd gewonhaitten vnd mit aller zugehord letklich vnd frilich vf an min hand vnd batt mich ernstlich, in ze lehen lihen dem vorbenempten Vlrich Weber. Do verhort ich daruber sin ernstlich bett vnd han mit wolbedahtem mut den vorgeschriben zehenden mit allen obgedahten rehten nutzzen vnd gewonhaitten vnd mit aller zugehord verlihen dem vorbenempten Vlrich Weber vnd lihe och redlich vnd reht mit vrkund dis briefs ze rehtem lehen. Der vorgenant Cunrat Lupfer hat och vor mir gelobt fur sich vnd fur sin erben, des vorbenempten Vlrichs Webers vnd siner erben des vorgeschriben zehenden mit aller zugehord vnd och des redlichen kofs reht wer ze sinne nach reht gen maniglichem vff gaistlichem vnd vff weltlichem gericht, wenn wa vnd wie dik si des bedurfent vnd notdurftig sint, an alle geuerd. Vnd dez vnd hieruber ze ainer bestaten warhait aller vorgeschribener ding vnd gedingde han ich Cunrat von Munchwille da vorgenant min insigel offenlich gehenkt an disen brief. Der geben ist ze Wil in der stat an sant Agthen tag, do man zalt von gottez geburt druzehenhundert jar, darnach in dem ain vnd ahtzigosten jare."}
{"text": "Ich Elspet Herren Dietreichs dez Wenischen witib von der Vreynstat, dem Got genad, vergich vnd tun chund an disem brief allen den, die in sehent oder hornt lesen, daz ich han gechauft vmb mein aigenhaft varent gut ein Haus datz Ens in der stat ze einem rechten purch recht zwelif phenning, die man alle iar geit dem statrichter an sand jorgen tag, vmb vier vnd viertzig phunt phenning von Weiglein von Neunburch vnd daz selb Haus han ich gegeben ze den zeiten, do ich ez wol getun mocht mit rat vnd gunst meiner pesten freunt dem erbern Gotshaus vnd der Sammung datz sand Florians haus ze trost vnd ze selgerat meiner sel mit allem dem Recht vnd ich ez han gehabtt in nutz vnd in gewer an alle ansprach also beschaidenleich, wann daz ist, daz got vber mich gepeut, so schullen si meinen Leichnamen pringen, wo ich stirb in dem Lant, mit ierr chost zu der begrebnutzz in ier chloster vnd schullen mier an demselben tag alle iar vnd an dem Sibenten vnd an dem Dreizzigisten begen in ierm vorgenanten Gotshaus meinen jartag mit Mess, mit vigili als ierm pruder ainem vnd darvmb schol man den herren geben in die Oblai an dem ersten, an dem sibenten vnd an dem dreizzigistem alle tag ein halb phunt phenninge von dem vorgenanten haus, daz werent alle iar zwelif schilling vnd auch funf schilling, die emoln auf dem haus gelegen sind ze dienst dem vorgenanten Gotshaus. waz aber dez vbrigen wiert von dem Haus, daz schol man geben ze stat purchrecht, alz ez gewondleich ist ze geben, vnd datz ditz selgerat vnd diseu wandlung stat vnd vnuerchert beleib, darvber gib ich dem oftgenanten Gotshaus disen offen brief versigilten mit Schefoltz ze den Zeiten statrichter ze Ens anhangunden jnsigel, der brief ist geben datz sand Florian Nach Christi gepurd dreutzehen hundert iar vnd darnach in dem zwai vnd viertzkistem iar, dez nachste montags nach sand Veyts tag."}
{"text": "Ich Vlrice Keller amman ze Tal kund vnd vergih offenlich mit vrkund dis briefs, das ich ze geriht sas ze Tal von mines herren wegen juncher Hermans von Sultzberg, vnd do koment ze mal fur mich juncherr Rudolff von Roschach kircher ze Roschach vnd juncher Egli sin bruder, mit den kamen do ze mal Dietrich vnd Haini von Vndrach vff den tag, als dirre brieff geben ist, vnd do offenotent die selben von Vndrach, si hettint den ebenempten von Roschach inen beiden gemainlich vnd iren erben reht vnd redlich ze koffen geben fur sich vnd alle ir erben ain wingarten gelegen am Buchberg vnd ist genant der Berkman, der selb wingart ir lehen was von den ebenempten von Roschach, vnd hettint in den geben vmb zwaintzig pfund pfenning guter Costentzer muns vnd warint der gantzlich gewert vnd soltint och des kofs reht wer sin nach lehens reht nach dem rehten, vnd do batent inen die vor genanten von Vndrach erfaren mit irem fursprechen Winman Kitzin, wie oder wa si sich des wingarten mit aller zu gehord entzihen soltent, das craft vnd maht hett, do wart ertailt, das si sich vor mir vnd in dem geriht ze Tal mit dem rehten der guter wol entzihen mohten vnd anders an kainer stat, won der wingart in das geriht hort vnd in den zwingen vnd bannen gelegen ist, do wart och ertailt, das sich Dietrich von Vndrach wol mit dem rehten an min hant entzige, das er och do ze mal tet, wie reht vnd vrtail gab, do fragt do Winman Kitzi, wie sich sin ohein Haini von Vndrach entzihen solt dez selben wingarten, won der koff mit sinem willen beschehen war, do wart ertailt mit gesampnoter vrtail, das Haini von Vndrah ain samlich man war, der an vogt nit getun moht vnd weder aigens noh lehens an vogt mit dem rehten an moht werden, vnd wart im do mit dem rehten Dietrich sin vetter ze vogt vor geriht vmb dis sach geben, vnd entzihen sich do beid Dietrich vnd Haini vnd aber Dietrich von Hainis wegen an min hant mit dem rehten aller gewer aller kuntschaft lut vnd brieff aller aigenschaft vnd aller lehenschaft, die si gen den von Roschach gehan mohten oder lernen von ir wegen von dez wingarten wegen, vnd baten mich das bringen in der egeschribnen von Roschach hant, das ich do tet vnd getan han, wie reht wart, do wart ertailt, das ich dez min brief gab von des gerihtz wegen, vnd won ich nit aigens insigels han, so han ich gebetten minen herren juncher Herman von Sultzberg, das er von minen wegen vnd von des gerihtz wegen sin aigen insigel an disen brief gehenkt haut, vnder das selb insigel ich bind mich vmb alles das, so hie vor geschriben stat, ich Herman von Sultzberg henk min insigel an disen brief von bett wegen Vlrice Kellers von Tal. Ich Dietrich von Vndrach vergih dis kofs vnd alles dez, so hie von mir geschriben stat, dez ze vrkund henk ich min insigel an disen brief. Ich Haini von Vndrach vergih dis kofs vnd alles des, so hie geschriben stat, vnd won ich nit aigens insigels han, so bind ich mich vnder Dietrichs mins vogtz insigel vnd han mich verbunden stat ze hend alles, das hie von mir geschriben stat an disem brief. Der geben ist ze Tal an dem nehsten mantag vor der vffart tag, als vnser herr ze himel fur, do man von Cristus geburt zalt druzehenhundert jar vnd da nach in dem sibentzigosten iare."}
{"text": "Ich Ortolf von Peygarten ich vergich vnd tuen chunt allen den, die disen prief lesent oder horent lesen, die nu sint oder hernach chunftich werdent, daz ich mit zeitigem rat meiner vreunt, vnd mit gueter gunst Hainreichs meins svns, Margreten, Elspeten, Perchten, Soffeyn, meiner tochter, vnd aller meiner erwen, meins vrein aygens ze Gotzestorf sechs schilling phennich gelts auf einem halben lechen, daz man dienen schol, ze hant gerleich, als man die sichel anslecht, apt Seyfriden zden zeiten vnd seiner erwern samnug hintz Altenburch verchauft han vm neun phunt vnd vm sechzich phennig Wienner muniz, der ich redleich vnd recht gewert pin, vnd der ich ir mit meinem svn Hainreichen vnd hern Vlreichen meinem pruder von Peygarten gewer vnd rechter scherm pin fuer ellew ansprach, alls aygens recht ist vnd landes gewonhait ze Osterreich. Vnd wo ich azan nicht aygens jnsygel han, des gib ich in disen prief zue einem gezeug offener pestetichait, versigelten mit hern Rapotes purgrauen ze Gars jnsigel, mit hern Albers von Chirchperch jnsigel, mit hern Vlreichs von Peygarten jnsigel, die sein auch gezeug sint. Diser sach sint zeug: her Jans ze Waydhouen, Chunrat, Haymran sein pruder von Meyreis, Hainreich Dochpech, Chvnrat , Vlreich, Ott, die Dochpechen, Gotschal, Reymvot sein pruder, vnd ander vrum leut genug. Der prief wart gegewen nach Christes gepurd vber dreuzechen hundert jar, darnach in dem dreizechenten jar, an sand Elspeten tag in dem winter."}
{"text": "Ich Marchart von Osterberch vnd mein hausvrawe vro Soffei vnd mein svn Vlreich vnd mein Tochter Ann veriehen vnd tvent chvnt allen den, die disen Prief sehent oder horent lesen, die nv sint vnd hernach chvnfftich werdent, Daz wier mit verdachtem mvete vnd mit vnserm gvetleichem willen vnd nach vnser frevnt rat vnser rechtez aigen, daz da leit in dem Vtental, der da einz haizzet pei dem Gutern vnd einz an dem hofe in den vtental, haben Probst Gervng von Walthavsen vnd seinem Gotshause vnd seinem Convent ze chavffen gegeben vmb svbentzk phvnt phennig wienner mvnze, der wir recht vnd redeleichen von in ze rechter zeit gewert sein, wir haben vns avch desselben Gvetes gaentzleichen verzigen, daz wir noh dhain vnser Erben, die nach vns chvnfftich werdent, fvrbaz icht rechtes daran gehaben shvllen noch mvgen. Darzv shvlle wir auch des vorgenanten Gvetes Probst Gervnges vnd seines Gotshavs ze walthavsen vnd seines Conventes gewer vnd scherm sein ze aller zeit vnd an aller stat, da in des not geschiht, als des Landes recht ist, vnd swa wir des niht entaeten also, daz in daran an vns oder an vnsern Erben, die nach vns chvnfftich sint, icht abgienge, so schvllen si haben hvndert Phvnt Phenning wienner mvnze mit vnserm gvetleichem willen avf alle dem Gvete, daz wir haben in dem Lant ze Osterreich, swie daz gehaizzen ist. Vnd daz in div rede staet vnd vnzeprochen peleibe, dar vber geb wir dem vorgenantem Probst Gervng von walthausen vnd seinem Convent disen prief ze einem ebigen vrchvnde vnd ze einem waren zevge diser sache versigelt mit meinem Insigel hern Marcharstz von Osterberch vnd mit hern Jansen Insigel von Chappell vnd mit hern Havgen Insigel von Reichenstein vud mit hern Otten Insigel von Chornspach. Der rede sint avch gezevge die, der namen hernach geschriben stent: her Alber von volchensdorf, her hadmar von volchensdorf, her Vlrech der grvnperger, her hertneit von chvlew, her Chvnrat von flachenek, her vreytel von winthag, Chvnrat von mitterberch, hainreich der vleischezze, Ott der wimberger, hainrech wetzel vnd wetzel von erbing, Ditmar Geyselprecht, Moeinhart von denpach vnd ander erber levt, die pei dem chavf sint gewesen vnd pei der wandlvng. Ditz ist geschehen, do von Christ gebvert ist gewesen Drewtzehen hvndert Jar, darnach in dem ayndloften Jar an sand Gregorgen tag in der vasten datz walthavsen in dem Chloester."}
{"text": "Ich Peter ponhalm vergich an disem prif vnd tvn chunt allen den, di in lesent oder Horent, di nv lebent vnd nach vns choment, Daz ich mit gutlichen willen vnd mit verdachtem mut han gegeben den Herren ze Gersten in die Oblay durch miner bruder sel Hail Chunrates vnd Fridriches daz aigen, daz da leit in Strenblitzer aigen, daz ze purchreht dient dreizich phenninge an Sant Michels tag vnd den Garten pei Alram am ort, den Ott der Vrolich hat vnd dient alle Jar Zwelif phenning an Sant Michels tag, und pin auch miner Herren gewer des aigens vnd des Garten an aller stat fur alle ansprach, da ich ze reht sol. Daz di sach vnd di wandlunge stet beleib, gib ich disen prif ze vrchunde versigelt mit minem insigel vnd sjnt des zevge Her Heinrich vnd Her Marchart prevhefen, Ott schecke, Ott Hurnbech, chunrat von plesse, Heinrich vnd Jans bruder, Heinrich enser, peter, Stephan, Heinrich lipker, ortolf chastner des aptes diener van Gersten. Vnd ist daz ergangen nach Christes gepurde vber drevzehen Hundert Jar vnd dar in dem ahtzehenten Jar an Sant Nyclas tage."}
{"text": "Ich Larencz der Chastner und mein erben, wier veriehen und tuen chunt allen den, die disen prief lesent oder horent lesen, die nu lebent und hernoch chumftig sint, daz ich mit verdochtem mut und zu der zeit, do ich iz wol getun macht, recht und redleichen geschaft han den erberen geistleichen herren den pruederen sand Augustins orden zu Unser Wraun ze Paden zwai phunt geltes Wienner phennige aller gerichleich auf meinem hof, der do leit zu Tribusbinchel pei der mul, daz man in dew selben zwai phunt alle iar raichen schol unvorzogenleich, swer den hof inne hat, an sand Jorgen tag mit allem dem rechtem, als purchrechtes recht ist in dem lande zu Osterreich, als lange untz man in anderswo zwai phunt geltes chawft, do siw in gwizz sind, so schol der vor genant hof ledich sein als vor. Um dew zwai phunt geltes schullen dew egenanten pruder meiner sel und meiner hawsvrowen sel vrawn Elzpeten, der got genad, und meines vater sel und meiner mueter sel und aller meiner voder sel und all gelawbigen sel zu hilf und zw trost begen einen ewigen iartag in ierem chloster ze Paden alle iar des nachstem mantag nach sand Jorgentag, des obend mit vigilig und dez morgens mit selampt, als iers ordn gewanhait ist. Und wer die zeit prior ist des egenanten chloster, der schol igleichem priester, dew zu den zeiten in dem chloster sind, geben zwen Wienner phenning, daz siw unser sel desder paz gedenchen, und schol zwen emmer weins, daz ie der emmer vierzig phenning werd sei, und drew hundert prot, der immer drew aines phenninges werd sein, zu den selben zeiten tailen under arm lawt. Es schullen awch mein erben oder swer in daz gelt raichet des selben tages haben einen chnecht pei dem gescheft, dem schol man des tages daz moll geben in dem chloster, und waz phenning uber wiert von den zwain phunten uber daz vor geschriben stet, dew schullen beleiben der gemain des selben chloster. Daz daz gescheft also stet und unzebrohen beleib, darum so gib ich vorgenanter Larencz der Chastner in disen prief zu einem offen urchund und gezewg diser sach, versigelten mit meinem insigel und mit des erbern herren insigel dez Seyfrides dez Hagenawer, der diser sach gezewg ist mit seinem insigel. Der prief ist gegeben, do von Christes gepurd woren ergangen drewzehen hundert iar, dar nach in dem siben und vierzigesten iar, an sand Veitz tag."}
{"text": "ICh Hainrich von werde vnd ich katrey sein havsvrowe wir veriehen vnd tvn chvnt allen den, die diesen prief lesent oder horent lesen, die nv lebent vnd hernach chvnftich sint, Daz wir mit vnser erben gvtem willen vnd gvnst, mit verdahtem mvte vnd mit gesamter hant zv der zeit, do wir iz wol getvn mochten, verchavft haben vnsers rehten aigens vierdhalb phvnt wienner phenninge geltes, die da ligent avf behavsten holden vnd avf vberlent datz Ottental mit alle dev, vnd darzv gehoret ze velde vnd ze dorf, swie so daz genant ist. Dev selben gvlte haben wir verchavft vnd geben mit allem dem nvtz vnd reht, Als wir si in Aigens gewer herpraht haben, vmb fivnfzich phvnt wienner phenninge, der wir reht vnd redlichen gewert sein, dem erbaern manne hern Vlrichen von Lobenstain vnd seiner hausvrowen vron Hailweigen vnd allen irn erben fvrbaz ledichlichen vnd vreilichen ze haben vnd allen irn frvmen damit ze schaffen, verchavffen, versetzzen vnd geben, swem si wellen an allen irresal, vnd darvber dvrh pezzer sicherhait so setzzen wir vns ich Hainrich von werde vnd ich katrey sein havsvrowe vnd ich Chvnrat von werde vnd ich Gvndacher vnd ich Chadolt die prvder von werde vnverschaidenlichen mitsampt allen vnsern erben hern vlrichen von Lobenstain vnd seiner havsvrowen vron Hailweigen vnd allen irn erben vber die vorgenanten gvlte datz Ottental vnd vber alles daz, vnd darzv gehoret, Als vor verschriben ist, zv rehtem gewer vnd scherm fvr alle ansprach, Als Aigens reht ist vnd des landes reht ze Osterreich. Vnd daz diser chavf fvrbaz also staet vnd vnverwandelt beleibe, darvmb so geben wir in disen prief zv einem offen vrchvnde vnd zv einem waren gezevge diser sache versigilten mit vnsern insigiln vnd mit hern Eberhartes insigil von walsse vnd mit hern Petreins insigil von Rittental, die diser sache gezevg sint mit irn jnsigiln vnd ander frvme levte genvch, den dise sache wol chvnt ist. Diser prief ist geben ze Wienne nach Christes gebvrt drevzehen Hvndert iar, in dem zway vnd zwaintzgisten iar darnach An sand Marein Magdalen tage."}
{"text": "Ich fridreich Gebel vnd ich Chvnegund sein Housvrow vnd alle vnser erben wir veriehen offenbar an disern brief vnd tvn chvnt allen den, die in sehent oder hornt lesen, Daz vns die Erbern gaistlichen Herren Abpt Herman vnd die Sampnung des Gotshauses ze Wilhering schon gericht vnd gewert habent der Achczehen phunt wienner phenning, der si vns schuldig waren vnd do vns ir gut ze Mulpach, do weilnt der jungwiert ouf gesezzen waz, fur gestanden ist, vnd sagen sev der werung gancz vnd gar ledig mit vrchund dicz briefs also beschaidenlichen, daz dhainer vnser Erben oder vrewnt dar noch furbaz icht ze sprechen habe oder muge mit dhainerlay ansprach. Waer aber, daz chunftichlichen dhain brief her fur chaem vber den selben Sacz, des nicht geschehen schol, der sol gancz vnd gar ab vnd tod sein vnd dhain chrafft nicht haben, wand wir der phenning gaenczlichen vnd gar gericht vnd gewert sein. Waer auch, daz si von iemant der selben werung dhainen schaden naemen, den schullen wir in ab tvn vnd wider chern vnd schullen si daz vnuerschaidenlichen haben dacz vnsern trewen vnd ouf alle dev, vnd wir haben, es sey inner landes oder auzzer landes, wie ez benantt sey. Der sach sind zevg Wernhart der Hager, Albrecht vnd Philippe die Alhartinger, Fridreich der Chlingenbrunner, Heinreich der Swarcz, Meinhart von Stetten vnd ander pider levt gnvg, den daz chund vnd gwizzen ist. Vnd geben in dar vber disen brief versigelten mit hern perchtrams jnsigel ze den zeiten Richtoer in dem Tvnawtal des Erbern Ritter, der der taiding auch zevg ist, wand wir nicht aigens jnsigels en heten ze der zeit. Der brief ist gegeben, do man zalt von Christes gepurd Drewtzehen Hundert jar, dar noch in dem Sechs vnd Viertzigistem jar des Sunntages ze mittern Vasten."}
{"text": "Ich Ditrich von Ebental vnd Ich Margret sein Hausfrow vergich vnd tun chunt allen den, di disen prif sehent, lesent oder horent lesen, di nu lebent vnd her nach chunftig sint, das ich mit verdachtem mut vnd mit zitigem rat, vnd mit gutem willen aller meiner Erben vnd verhenchnuss meiner vreunt Gegeben han Den erbern Geistlichen Herren, Apt Leupolten vnd der Samnung Datz dem Heyligen Chreutz, vnd allen iren nachchomen Sechsvntvirtzich phenning geltes wienner muntz, Di da gelegen sint daz Veichestorf auf bestiftem vnd behaustem gut, Vm Ein halb phunt geltes winner phenning vberlentiges gutes, das da gelegen ist pei paden, Also beschaidenlich, Das di Ersamen Geistlichen Herren, Apt Leupold vnd di Samnung gemain schullen allen irn frumen schaffen mit dem vorgenanten sechsuntuirtzich phenning geltes ze verzetzen, verchauffen vnd gewen, sem si wellen an allen irisal. Ich pin auch der egenanten sechsuntuirtzich phenning geltes ir rechter gewer vnd scherm fur alle ansprach, als aygens recht ist vnd des Landes recht ist ze Osterrich. Vnd das di sache vnd die wandelung ewichlich stet vnd vnzeprochen beleib, darvber gib ich vorgenanter Ditrich von Ebental den ersamen Geistlichen Herren disen Priff zu einem waren gezeug vnd zu einem Ewigen vrchunt Versigelten mit meinem Insigel. Der da ist gegewen Nach Christes geburd Dreutzehen Hundert Iar Dar nach in dem Dre unt virtzichistem Iar an vnser urowen Tag, der do haist di Schidung."}
{"text": "Ich Fridreich der Tungozzinger vergich offenbar mit disem brief vnd tun chund, daz ich mit aller meiner erben gutleich willen vnd wart erlaubt han meiner tochter Katrein der Tueringerin den hof ze Chremstorf ze geben zu dem gotzhous ze Gaersten oder auf welichs gotzhaus si wil also, daz ich noch mein erben dhain ansprach ewigleich nymmer mer dar nach haben schullen noch mugen, vnd vertzeichen vns dez mit vrchund dez brifs, der gesigelt ist mit meinem anhangunden jnsigel, der geben ist nach Christes gepurd drevtzehen hundert iar vnd in dem zwai vnd fumftzkistem jar an sand Pauls abent zder becherung."}
{"text": "Wir abbt Berchtolt ze Salmanswiler ain lerer in gotlicher kunst dez ordens von Zittelz gelegen in Costentzer bystun kundent vnd vergehent offenlich mit disem brief allen den, die in lesent oder horent lesen, daz fur vns kam hern Rudolf von Staina ritter vnd Haintz von Staina sin bruder vnd offnotont vor vns, daz su ains rechten koffes vber ain komen warint mit Johansen Gnapser von sant Gallen vmb den vndern vnd den obern hof ze Bregenstorf, dar ab vns vnd vnserm gotzhus jarlichs ze rechtem zins gat ain halb phunt wachs, vnd gabent och die selben hern Rudolf vnd Haintz von Staina die selben hof beid mit aller ir zugehord willeclich vff an vnser hant vnd verzigent sich dar an fur sich vnd all ir erben vnd nachkomen gen dem obgenanten Johansen Gnapser vnd gen allen sinen erben vnd nachkomen alles dez rechten aller der vorderung vnd aller der ansprach, so su dar an hatten ald von kainen dingen iemer gewinnen mohtin von dekainer schlaht geriht alder recht gaistlichs ald weltlichs, vnd batent och vns, daz wir die selben hof lihint dem selben Johansen Gnapser vmb den selben zins. Der bett haben och wir su gewert, alz wir durch recht soltent, vnd habint die selben hof mit aller zugehort von den selben von Staina gebrudern vff genomen zu vnser hant vnd hant su geluhen vnd lihent och su mit sicherhait diz briefes dem vorgenanten Johansen Gnapser vnd allen sinen erben knaben vnd tohtran ze ainem rechten staten erblehen vmb den obgenanten zins in aller der wise, alz su die die obgenanten von Staina von vns ze lehen hattont, also daz der obgenant Johans Gnapser vnd alle sin erben die selben hof ze Bregenstorf mit wasen mit zwy mit holtz mit veld mit akker mit wisan mit zwingen mit bannen vnd mit allen nutzen vnd gewonhaiten vnd mit allen den rechten, alz su die obgescriben von Staina gehebt vnd genossen hant vnd an in bracht, also sol och er die selben hof nu hinnan hin haben vnd niessen vmb den selben zins, vnd habint die selben lehenschaft gen im getan vnd vollfurt mit allen den worten werken vnd getaten, so dar zu hort vnd notdurft waz nach gewonhait vnd nach recht. Vnd dez ze ainem waren vnd offenn vrkund vnd stater sicherhait aller dirr selben dinge geben wir vor benempter abbt Berch. dem selben Johansen Gnapser disen brief mit vnserm aigen insigel besigelt. Der ze Salmanswiler geben ist, do man von Cristus geburt zalt druzehenhundert jar, dar nach in dem ain vnd subentzigosten jar, an dem nachsten sunnentag vor sant Vrbans tag."}
{"text": "Ich Margret hern Fridreichs selig witib des Hewsler, ich Otakcher von Ror ier aidem und ich Kathrey sein hausvrowe ier tochter wier vorgenanten verjechen und tuen chunt offenlich mit dem brief umb di acht phunt wiennaer phenning, di man jerlich dient in di prelatur des gotzhaus ze Sand Poelten von der chirichen ze Chappell und di der erwierdig herr her Dytmar selig von Ror weilnt probst ze Sand Poelten mein egenanten Otakchers prueder zu seinen lebtegen zu der mezze auf unser vrowen alter in dem selben gotz haus gegeben hat, das wier nach desselbigen probst Dyetmarn tode choemen sein zu dem erwierdigen herrn hern Vlreichen dem Veiertager probst des gotzhaus ze Sand Poelten und zu der gemain des conventes doselbs und paten sew begierlich durich got, das sew von uns nemen vier und sechzig phunt wiennaer phenning ze hilf zu der egenanten mezze zu anderr fuerdrung di wier in und ierm gotz haus erzaigen wolden und auch erzaigt haben, daz di selbig mezze fuerbas ewichleich gesprochen wuerde und auch gestiftet. Nu habent sew an gesehen besunder trewe di der egenant probst Dytmar selig in und ierm gotzhaus erzaigt habent und auch besunder lieb und trew di si zu uns habent, und habent unser begierlich gepet er vollet, also das sew fuerbas ewichleich di selben mezz datz unser vrowen sprechen schullen und auch wellen von den acht phunden di man von der chirichen ze Chappellen in di prelatur iers gotzhaus gedient hat und di man fuerbas ewichleich zu der selben mezze geben und raihen schol, und haben auch in zu den vier und sechzig phunden phenning di si von uns enphangen habent fuerdrung und pezzrung gehaizzen, des sew genzlich hinder unser trewe gegangen sind. Wer aber das di egenant mezze von ehaften not wegen acht tog oder vierzehen tag nicht gesprochen wuerd, des schol ain igleich probst des egenanten gotzhaus pezzraer sein; wuerd aber si lenger nicht gesprochen, daz schol uns und unsern freunten der rat der stat ze Sand Poelten chunt tuen, den wier den brief inantwuerten den wier umb di mezze haben, und schullen denn vollen gewalt haben uns ze underwinden der fumf lehen di das egenant gotzhaus ze Wietzendorf hat, und schullen denn di innhaben so lang unz das an der egenanten mezze alles das genzlich volpracht werde das do versaumpt ist, und das auch di fuerbas gesprochen werd. Und wer auch das wier oder unser vreunt dar zue nicht tuen wolden oder moechten, so schol sich der rat der stat ze Sand Poelten der egenanten fuemf lehen mit alle dew und dar zue gehoert underwinden und di auch innehaben so lang unz das alles das genzlich volpracht werde das vorgeschriben stet. Mit urchund des briefs versigelt mit mein egenanten Margreten der Hewslerinn und mit mein obgenannten Otakchern von Ror insigeln und mit hern Goerigen insigel des Hewsler und mit hern Dytmarn und Goetfrides insigeln pruedern von Ror, di wier des vleizzichleich gepeten haben, das sew der sache zeugen sind mit iern insigeln. Geben ze Sand Poelten, des suntags nach unser vrowen tag ze der liechtmezze, nach Christes gepurde dreuzehen hundert jar darnach in dem drew und sechzigistem jar."}
{"text": "Hochwirdiger gnadiger und edler her von Hochenlo, her Gorig bischof zw Pazzaw. Ich Heinrich Chern und mein eriben ewrr gnaden undertanig dyener lazzen ewer gnad wizzen, daz uns dy wirdigen und geistlichen herren Greyff probst zw Reichersperig und der convent daselbs grozz fudrung und gnad getan habent, daz sy uns unser hab habent pracht von fromder hannt in unser gewalt wider umb hundert phunt und umb zehen phunt gueter wienner phennig. Dyselb haben wir in geslagen und gelegt auf unsern obern hof ze Lind, genant der Mairhof, gelegen ze nachst bey dem brunn und auf den zehent daselbs aller zwgehorung nichts ausgenomen, daz alles von ewern gnaden und eins bischofs zw Pazzaw, wer der zw den zeyten ist, unser rechtz lehen ist. Bitten wir ewer gnad, daz ir dem obgenanten herrn und seinem gotzhaws daz vorgenant gelt auf dem egenanten hof und zehent, aller zugehorung nichcz ausgenomen, gnadichlich bestatt mit stat, dy darzw gehort, nach irr brief lawt und sag, dy sy und ir gotzhaws von uns und unsern eriben daruber habent. Daz wellen wir und all unser frewnt umb ewer gnad und ewer gotzhaws verdienen, wye wir sullen und vermugen, und wan ich selb vor chranchait zw ewern gnaden nicht chomen mag und auch aygens insigels selb nicht han, sentt ich und mein eriben ewern gnaden den brief besigelten mit der erbern und weysen Gorigen dez Tuemmayr dy zeit phleger zw Obernperig und Lienhart dez Chalinger aygen aufgedrukchten insigeln, dy si durch mein und meiner eriben vleyzzigen pet und willen auf den brief gedrukcht habent in und iren eriben an schaden. Darumb lub ich und mein eriben mit unsern trewn under der vorgenanten insigeln trewlich und ungeverlich stat zu haben dy stat, dy ewer gnad daruber tuet. Der pet umb dy stat und insigel sind zewgen dy erbern Christan Swentter, Hanns Hawtzenperger, Symon von Lind und ander piderb lawt genueg. Geben dez Samptztags an unser Frawn abent ze Liechtmezz."}
{"text": "Wir Wenczlaw von gotis genaden Romischer kunig zu allen cziten merer des reichs vnd kunig zu Beheim bekennen vnd tun kunt offenlichen mit diesem briue allen den, die yn sehen horen adir lesin, das wir mit wolbedachtem mute gutem rate vnd rechter wissen mit den burgermeistern reten vnd steten vnsern vnd des reichs lieben getrewen Auspurg, Nuremberg, Vlme, Costnicz, Esslingen, Rutlingen, Rotweil, Wil, Vberlingen, Memingen, Bibrach, Rawensburg, Lyndow, sant Gallen, Phullendorf, Mulhusen, Kempten, Kouffburren, Lutkirch, Ysni, Wangen, Nordlingen, Rotenburg uff der Tawber, Gmunde, Halle, Hallprunnen, Dinkelspuhel, Windsheim, Weissenburg, Wimpfen, Winsberg, Gingen, Aulen, Pophingen, Wile in Turgow, Buchorn vnd Buchow von der Juden wegen vnsern camerknechten, die in iren steten vnd vnder in gesessin vnd wonhafftig sein, gutlichen vnd fruntlichen vberein komen sein, also das sie vns oder wem wir das vorschaffen geben sullen vierezig tawsent guldein guter Reinischer guldein gute von golde vnd swer von gewichte vnd sullen vns der beczalen von vnser vrawen tage lichtmesse, der schirest komet, vber czwei ganeze jare die nehsten an alles voreziehen vnd widerrede. Wer aber, das yemanden die vorgenanten guldein von vns vorschafft wurden, es wer furste grefe herre oder ander lute, wer die werden, die den juden in den egenanten steten gelden soliden, dorumb sol ein iglich stat denselben, den das gelde also vorschaft wer, vmb als vil geldes, als er denselben juden, die in iren steten gesessin sint, gelden sol, gen denselben juden vnuorczogenlichen ufheben vnd ledig machen ab die stat als vil an irer anczal, als die stete das vnder sich selber geteilet haben, gelten sol, vnd sol dieselbe stat kein czil dofur schirmen, also doch das dieselben von vns suliche qwitbrife bringen, das dieselben stete vnd ouch die juden, die bey in sesshaft sind, des geldes an den egenanten vierczig tawsent guldein ledig sein. Wer aber, das wir das gelde nyemand vorschuffen oder vorschaffen wolden, mochten dan die egenanten stete vor dem egenanten czil von den juden ichtes pars geldes bringen, so sullen aber die vorgenanten stete vns den vierczig tawsent guldein von dem ersten gelde, das von yn gefeilet oder von in brengen mugen, an allerley geuerde tugentlichen weren vnd beczalen an alle irrunge vnd widerrede. Dorzu sollen die vorgenanten stete mit allen den juden, die bey in gesessin sind, schaffen vnd vstragen, als das mit yn von vnsern wegen geteidingt ist, was die juden, die bey yn wonunde sein, gelt vsgeliehen han in jares frist dem nehsten vor datum dicz briues oder dorunder vnd das noch vnuergolden vsstat, an welicherley muncze das geschehen ist, das der gesuch vnd schade, der dorvff verrait oder gangen ist, genczlichen absein sol vnd das man sie ires hauptgutes wider beczaln sol in aller der weise, als hernoch geschriben stet. Was aber geldes lenger denn vor einem jare gewunnen vnd von den juden iren steten entlehent ist, is sey geschehen von fursten geistlichen oder wertlichen grafen herren rittern knechten steten burgern gebawres luten oder von wem das geschehen ist edlen odir vnedlen frawen odir mannen geistlichen oder weltlichen luten, wie lang das gestanden ist, do sol man dasselbe gelde beyd hauptgute vnd gesuch zusammen reyten an ein sume, vnd wenn das also zusammen gereittet ist, so sol es alles hauptgut heissen vnd sein vnd sol dann vorbas dem oder den, die das gelde also schuldig sein, gleich der vierde teil desselben geldes an derselben summen ab gen vnd des ledig sein, vnd die vberigen drey teil sollen denne der oder dieselben, die das gelde also schuldig bleiben, den steten oder der stat von der juden wegen, do denn dieselben juden gesessin sein, vorsichern vnd vorgewissen mit guten slossen dorfern odir andirn pfandin in sulicher massen, das der oder dieselben, die sulich gelde schuldig werden, czwen erber mann dorzu seczen sullen vnd die stat von irer juden wegen, den sulch gelde zugehoret, ouch czwenn erber mann dorzu geben sollen, vnd wie sich die vier oder irer der merer teyl bekennten vnd vssprechen, das der oder die, die das gelde schuldig werden, den steten oder stat von der juden wegen, die bey in geschaffte werden, das gelde vorsichern solten mit pfanden, als vorgeschrieben stet, do bey sol es bleiben. Wer aber, das dieselben vier vbir ein nicht mochten komen, so sollen der edel Hans der elter lantgrafe zum Luthemberg vnser rate vnd Perchtolde Pfinczing burger zu Nuremberg vnserr lieben getrewen von vnsern vnd der egenanten stete wegen in einen gemeinen man bescheiden vnd geben iglichen steten oder stat, der sie denn dunket aller redlichist dorzu sein, vnd wes sich denn dieselben fumf oder irer der merer teyl von sulcher sicherheit erkennen vnd vssprechen, do bey sol es dann aber bleyben, also doch das dasselbe vorgewissen vnd vorsichern volgan beschehen vnd vstragen nemen sol hie czwisschen vnd sand Bartholomes tag zu nehste an alles vorcziehen vnd widerrede, vnd wenn ouch ein iglicher dasselbe gelde, das er schuldig bleibet, also vorsichert vnd vorsorget, dem sol dann die selbe stat von der juden wegen, die bey in sesshafft sind, von nu vnser frawen tage liechtmesse, der schirest komet, czwei gancze jare die nehest lenger frist vnd zugeben in sulicher bescheidenheit, das ye uff czehen guldein oder pfunt, welicherley muncze oder werunge das denn ist, igliches jares in denselben czwein jaren eyn guidein oder pfunt derselben muncze oder werunge zu schaden gereitet werden, vnd dorzu von dem tage, als die reytunge geschieht, bis zu lichtmesse ouch als vil, als sich denn noch rechter czale des jares doruff geburet, eyn wochen zu reitten, als die ander, an alles geuerde. Wer aber, das kein jude in den vorgenanten steten mit yemanden, der in sulch gulde schuldig were, an der rechnunge stossig wurde oder zu hertte sein wolde, so sol des der rate in der stat, do denn derselbe jude gesessin ist, gewaldig sein vnd uff ym bleiben. Dorzu hat ein igliche stat den gewalte, das sie iren burgern vmb sulche gelde, das sie den juden gelden sullen, vber das vorgenant czil oder dorunder lenger oder kurezer czuge vnd czil geben mugen noch dem, als sich denn der rate in der selben stat erkennet, das der ir burger arme oder reich sey oder des geldes vil oder luczil sey. Wer ouch, das yemand, es wer furste graff herre ritter knechte stete burger gebawres lute oder ander geistlich oder wertlich lute personen frawen oder mannen oder wer die denn werden, sich wider diese teydinge vnd sache seczen vnd do bey nicht bleiben wolten, oder das gelde, das sie schuldig werden, in der vorgeschriben frist nicht vorsichern vnd vorsorgen wolten, der oder dieselben sullen ouch denne dieser teydinge nicht geniessen vnd sullen ouch denn ir schulde beid hauptgute gesuch vnd allen schaden beczalen noch vsweisung der haubtbrieff oder der rechenbrieff, die denn dorubir geben sind, oder noch kuntschafft der burgen oder der pfande, die dorumb vorseczett sind, ab nicht briue dorumb geben weren, vnd was ouch den die obgenanten stete gemeinlich oder besunder dorumb gegen denselben widerseczigen, es sein herren odir andir lute, von der juden wegen angriffen oder tun, dorzu sollen wir den steten vnd juden geraten vnd beholfen sein. Wer ouch, das yemand, der sulche gelde gelden sulde, es wer herre odir arme man oder wer der were, das gelde vnd dieselbe schulde noch dem egenantem czil nicht beczalen wolde, so mugen die vorgenanten stete von der juden wegen ir pfande wol angreiffen mit vorseczen oder mit vorkaufen vnd ouch sie selbe, oder wer in do fur vorsprechen hat, ouch angreiffen vnd pfenden als lang, bis das sie hauptgutes vnd schadens genczlich gewert vnd beczalt werden, vnd sullen ouch doran vnd domit nichtes vorschulden noch freuein gen vns noch gen dem reiche noch gen nyemand anderm in keinen wege. Sundirlichen haben wir ouch dy von Dinkelspuhel in diesen sachen vsgenomen, das sie bleiben sullen bey sulichen teydingen, als sie mit vns von der juden wegen in irer stat vormals vberein komen sein. Mit vrkunde dicz briues vorsigelt mit vnserm kuniglichen maiestat ingesigel. Geben zu Bern nach Cristes geburt dreyczenhundirt jare vnd dornoch in dem fumf vnd achczigestem jare, des nehsten suntages nach send Petirs vnd send Pauls tage, vnser reiche des Behmischen in dem drey vnd czweynczigsten vnd des Romischen in dem czehendem jaren."}
{"text": "Wir Albrecht von Gottes genaden herczog ze Ostereich ze Steir vnd ze Krain vnd ze Kernnden tun kund vmb die lehen gelegen ze Retz vnd vmb Hardegkch vnd wo sy in der herschafft ligennt, die in crieg gewessen sind zwischen den edlen vnsern getrewn lieben graf Purchart von Maidburg vnd seinen vettern an ainern tail vnd graf Fridreichen vnd graf Vlreichen von Schawnberg vnd jren vettern an dem andern tail, das vnser herrn die zw der zeitt bey vnns waren, darvber erfunden vnd ertailt habent, es solten die vorgenanten von Schawnberch dieselben lehen bestatten. Die habent das getan vnd habent die vorgenannten lehen bestatt mit ir starken eyden, das sy vnd ir eriben vnd voruodern gelichenn haben, ee das die halb vest Hardegk in ir gewalt mit kawffen ye kom, vnd sullenn auch die hewt ze tag leihen vnd hab sy auch graf Hainreich saliger von Schawnnberg vnd sein voruodern gelihen vntzt an sein ennde. Dauon wellen wir, das die vorgenannten grauen von Schawnberg bey derselben lehenschafft beleiben an all irrung, als sy die vor vnnser bestatt habennt vnd als in das mit frag vnd mit vrtail geuallen ist an alain vnuerzigen, was die Jungen von Maidburg rechtns haben von ir muetter wegen, da sullen sy beleiben. Des geben wir ze vrchund disen brief versigelten mit vnserm insigl. Geben ze Wienn an sambstag vor dem suntag Inuocauit nach Kristi gepurd drewzechenhundertt darnach in dem siben vnd funfzigisten jarenn."}
{"text": "Ich Hans der Sesnagl von Chaltnprun und all mein erben vergich, daz ich geben und gemacht han meiner hawsfrawn vrawn Gedrawten und iren erben mein hof docz Chaltenprun und allez daz ich do han und doz zue gehort ze veld ze darf gestift und ungestift verschuecht und unverschuecht wie daz genant ist zerechtter marigengab, und der mein freiz purchrecht ist und do man alle jar von dient zehen pfening gelts wienner munz auf sand Michels tag den erbierdigen dewtschen herren gen Wienne. Und han ir den gemacht mit des erben chnechts hant Walthers von Chatzenperigen der zu den zeiten der dewtschen herren amptman gewesen ist. Und schol auch ich vorgenanter Hans von Chaltenprun und alle mein erben meiner vorgenanten hawsfrawn vrawn Gedrawten und ire erben des vorgenanten hofs ir recht scherm und gewer sein fur alle ansprach als marigengab recht ist und des lants recht ze Osterreich, nem si daruber icht schaden mein vor genantew wirtin vraw Gedrawth oder ir erben an der vorgenanten marigengab, den schol si haben auf mir vorgenanten Hansen von Chaltnprun und auf alle mein erben und auf all der hab die ich han in dem land ze Oesterreich, oder wo ich iz han ich sei lemptig oder tod. Daz lob ich ir alles stet ze haben mit mein trewn an ayt stat. Daz die red also stet und unzebrochen beleib doruber gib ich vorgenanter Hans der Sesnagl von Chaltenprun und all mein erben ir der vargenanten meiner hawsfrawn vrawn Gedrawten, und iren erben den prief versigelt mit meinen anhangunden insigl, und ist auch gezeug mein vetter Fridreich der Sesnagl von Charphaym mit seinem anhangunden insigel, und ist auch gezeug der erber chnecht Walther von Chatzenperig der zu den zeiten der dewtschen herren amptman gewesen ist mit seinem insigil. Der prief ist geben noch Christes gepurd drewtzehen hundert jar darnach in dem fumf und sechtzigisten jar an sand Pauls tag des zwelifpoten."}
{"text": "Jch Vlreich vnd ich Hans Mair, Vlreich Sun zu Weychflorian veriehen offenleich mit dem brief allen den di in an sehent horent oder lesent, daz vns di Erbern Herren Johans Tumbrobst, Herman Techent vnd daz gantz Capitl zu Pazzaw recht vnd redleych verlihen vnd lazzen habent zu rechtem leybgeding zu vnser payder Leyb zway irer guter ains gehayzzen ze Reysach, daz ander ge hayzzen ze Reychgartzod gelegen in Schardinger gericht, Also mit der beschayden, daz wir in Jarleych zu vnser payder leyb dyenen vnd raychen sullen von den selben guten, von dem aynen ze Reysach Sechtzig pazzawer phenning, von dem andern ze Reychkartzod funftzig phenning an allen abgankch vnd gepresten, wir nemen schaden oder nicht, dez sullen si vnkolten sein. Vnd di selben phenning sullen wir in all iar Jarleich geben zu sand Michahelz tag vyerczehen tag vor oder vyerczehen tag hin nach an allez verzychen. Taten wir dez nicht, so sey wir gantz vnd gar von allen vnsern rechten geuallen, Also daz wir dar inne nichtez sullen geniezzen in dhein beys, Ez sey dann mit gunst vnd willen irs chellner der dann ist. Wir sullen auch all iar in ir Stift komen von yegleichem gut mit zwayn Huner. Si setzen auch hin dan Ottlein vnserm vetern seynew recht, di er hat sein lebtag auf den obgenanten guten, Also daz er dez vnkolten sol sein, dann alz vil wir oben verschriben leyb mit seinem gutleychen willen auz pringen mugen vnd gehaben, wann auch daz ist, daz wir obgenant Leyb vergangen tod vnd ab sein, so sind dem gotzhaws di vorgenanten zway gut ledig worden an all widerred, Also daz chayn vnser nachkom dar auf nicht ze vodern, noch ze sprechen hab, weder mit recht noch an recht geystleych noch werltleych, vnd daz in daz allez stat gontz vnd vnzebrochen weleyb, geben wir egenant zwen leyb vnsern lieben genadigen Herren dem Tumbrobst, dem Techant vnd dem ganczen Capitl den brief versigelt vnder dez erbern Peter dez Raspen Jnsigl, der daz an den brief gelegt hat durch vnserer vleizzigen pet willen im vnd seinen erben an schaden. dar vnder wir vns verpinden mit vnsern trewn allez daz stat ze haben daz oben verschriben ist. Daz ist geschechen, da man zalt von Kristez gepurd drewczehen Hundert Jar vnd dar nach in dem acht vnd Sybenczgisten iar an sand thome tag. dez heyligen zwelf poten."}
{"text": "ICH Jacob von Weinzurll, mein hausfraw Anna Chunratz dez Gutgesellen tochter dem Got genad, und mitsampt uns all unser eriben die wir haben oder noch gewinnen schullen wir tun kunt und vergehen, daz wir haben ze chawffen geben recht und redlich der ersamen wolbeschaiden gaystlichen vrowen vrowen Kathrein der Anhangerin chloster vrowen ze Slyrwach dez Ordens Cystercensis unsern hoff gehaizzen im Rawt, da Dietel ze den zeiten aufgesezzen ist und ist gelegen in Chirichdorffer pharr, und haben ir denselben hoff geben umb ain gelt dez sew uns gentzlich und gar gericht und gewert hat, und der selb hoff ist unser rechtz lehen gewesen von unserm genedigen herren herrn Ewerharten von Waltse und haben ir den selben hoff geben mit allen den eren rechten und nutzzen und darzu gehort, und antwurten ir den selben hoff auz unser nutz und gewer in ier nutzz und in ier gewer und in dez coventz ze Slyerwach nutz und gewer in allen dem recht als wir in inngehabpt haben, wan dew vorverschriben vrow Kathrey dew Anhangerin chlostervrow ze Slyrwach hat geschafft den selben hoff im Rawt nach irern tod zu dem covent ze Slyrwach. Wir haben uns auch dez selben hofs furzich getan also, daz wir noch all unser eriben furbaz nach dem vorverschriben hof niemer mer chain ansprach schullen haben weder mit recht noch an recht. wir sein auch dez vorverschriben hoffs der vorverschriben vrawen Kathrein und dez coventz ze Sfyrwach ier furstant und ier rechter gewer swo in dez not geschicht, als chawfs recht ist in dem lant ob der Ens. waer daz in von uns an der gewerschaft icht abgieng da si schaden von nemen swie der schad genant wer, den selben schaden schullen wir in ablegen und widercheren mitsampt dem hawpgut gantz und gar. Daz in die red furbaz also staet und unverchert beleib daruber ze ainem sichtigen woren urchund der worhait gib ich vorbenanter Jacob von Weinzurll in den offen prief mit meim anhangenden insygel versygelten, darunder ich mich verpint mit mein trewen ich vorbenantew vrow Anna sein hausfraw und all mein erben, allez daz staet ze haben daz vor an dem brief geschriben stet, und zu ainer pezzer sicherhait der warhait mit der erberen laeut anhangenden insygel versygelten Hermons dez Prawnspergers ze den zeiten lantrichter ze Slyerwach Jansen dez Rawterz Hainrich dez Praunspergers Jansen von Grueb ze den zeiten margtrichter ze Chirichdorff wan sey der tayding redner und chawflewt gewesen sint. Der brief ist geben dez nechsten samtags nach dem auffert tag unsers herrn do man czalt von Christes gepurt drewtzehen hundert jar darnach in dem acht und sechtzikosten jar."}
{"text": "Allen den, die disen brief ansehent oder horent lesen nv vnd hienach ewichlich, tun chunt ich Etzel von End korherr ze Brichsen vnd vergihe offenlich fur mich vnd mein erben, daz ich wol mugend vnd gewaltig leibes vnd der sinne nach gueter vorbetrachtung durch meins nutzes vnd notdurfft willen zu der zeit vnd an den stetten, do ich das wol getun mocht, freyleich vnd vngetwungenlich verchaufft hab recht vnd redleich vnd verchouffe ouch mit disem brief fur mich vnd mein erben den hochgeborn fursten meinen genedigen herren hertzog Rudolfen, hertzog Albr. vnd hertzog Leuppolten gebruedern hertzogen ze Ostereich ze Steyr vnd ze Kernden grafen ze Tyrol vnd iren erben meinen tail an der vesten ze Grymmenstain vnd alles das, das darzu gehort, ez sein leut gueter gericht twinge benne vischwaid wazzer stege wege wunne waide vnd mit aller andrer zugehorung, wie di genant ist, gesucht vnd vngesucht gestifft vnd vngestifft vmb viertzig guldein ierliches geltes gueter der gewicht von Florentz leibdinges, die si mir versichert vnd auf gewizzen stetten auzgericht habent, vnd gibe in dem namen als da vor vollen vnd gantzen gewalt meinen egenanten herren vnd iren erben meinen tail an der egenanten veste ze Grymmenstain vnd alles das, das dartzu gehort, ze besitzend innezehabend ze niezzend ze besetzend vnd ze entsetzend ewichlich als ander ir vest vnd gueter, vnd gelob ouch fur mich vnd mein erben, disen chouf stet vnd vest zehabend ewichlich mit guten trewen vnd dawider nymmer ze tund noch schaffen ze tund haimlich oder offenlich mit gericht noch an gericht in dhainen weg an alle geuerd. Vnd vertzeihe mich ouch mit gueter wizzend fur mich vnd mein erben meins tails der egenanten vesten ze Grymmenstain vnd alles des, das dartzu gehort, vnd alles des rechten ansprach vnd vordrung, die ich oder yemt von meinen wegen dartzu haben mochten in dhainen weg, vnd ouch hilffe geistleicher vnd weltlicher gerichte aller rechte freyhaiten auszuge schirmvng vnd fvnde geschribner vnd vngeschribner, mit den ich mein erben oder yemt von vnsern wegen tun mochten in dhain weg wider den vorgenanten kouff oder wider dhain ding, das da vor beschaiden ist, vnd svnderlich dem rechte, das da sprichet, gemain vertzeihvng veruahe nicht, ez ge danne dar vor ain svnderlich vertzeihvng, an alle geuerd. Vnd des ze vrchund sicherhait vnd getzeugnusse der vorgeschriben dinge hab ich der egenant Etzel von End mein insigel gehenchet an disen brief. Der geben ist ze Brichsen an mentag vor sand Mathias tag des zwelfbotten nach Kristes gepurd dreutzehen hvndert iar, darnach in dem drew vnd sechtzigisten jare."}
{"text": "Wir Simon von Gotes genaden abbt ze Lambach vnd der gantz conuent desselben klosters uergehen vnd tun kunt offenbar mit dem brif allen, den er furpracht wirt, daz fur vns komen sind Hanns Margreth Elspeth Vlreich vnd Peter Andres von Niederntopel seligen kinder vnd ir muter Kathrey vnd habent mit wolbedachtem mut mit vnser hant vnd mit gantzer stet recht vnd redleich ze chauffen geben ir eribrecht, so sew gehabt haben auf dem lechen datz Niderntopel gelegen in vnsrer pharr vnd alles, daz durich recht vnd uon alter dartzu gehort vnd dauon bekomen mag ze holtz ze veld ze wismad uersucht vnd vnuersucht, Wernharten der egenanten Kathrein son vnd der obgenanten kinder rechten bruder vnd seiner eleichen hawsfrawn Annen vnd allen ir paider eriben vmb ain gelt, dez sew gantz vnd gar bericht vnd beczalt sind, in solicher beschaiden, daz sew vns vnd vnserm gotzhaws allew jar von dem egenanten gut dinen vnd raichen schullent an vnser Frawn tag ze der dinstzeit virtzig newer Wyenner phening vnd sechs huner, an sand Michelstag fumf Wyenner phening ze pawstewr vnd an sand Jorigentag tzehen Wyenner phening ze uogtsteuer Wir offen auch, wer datz obgenant lechen inne hat, der schol dhain wandlung damit haben weder mit uersetzen noch mit uerchauffen noch mit dhainerlay weys an unser hant vnd guten willen vnd schol auch allez daz dauon leiden vnd dulden, daz ander vnsers gotzhaws eribler gein vns vnd vnserm gotzhaws leident vnd duldent vnd vnverczigen vnsers gotzhaws rechten in allen sachen. Daz bestetigen wir mit dem offen brif versigelt mit vnsern paiden anhangunden jnsigeln, geben nach Christi geburde drewtzehenhundert jar, darnach in dem syben vnd newntzigisten an sand Jacobsabent."}
{"text": "ICH Wernhart zder zeit amptman ze Weistra und mein hawsfraw mitsampt allen unsern erben wier verjehen, umb daz guet gelegen in der Weng zenegst dem werder pey dem Egelse in Pehaimperger pfarr daz unser rechtlehen gewesen ist von dem ersamen mann Petrein dem Prehafen und von seinen erben, der die manschaft und aygenschafft die er darauff hat gehabt hat ledichleich durich Gots lieb willen und durich seiner und aller seiner vodern und aller gelaubigen selhail gegeben dem gotshaus dacz Garsten, daz wier mit unserm guetleichen willen wolbedacht daz selb guet in der Wenge mit allen den nutzen rechten und eren so dazue gehort alz wier ez haben inne gehabt, recht und redleich haben gegeben ze chawffen unserm gnedigen herren abbt Niclasen ze Garsten und seinem gotshaus daselbs aus unsrer nucz und gewer ledichleich in die ier umb ain gelt des wier von im gar und gancz gewert sein und verricht so verr, daz wir furbaz nichtz mer auf daz selb guet ze sprechen von der selben lehenschaft haben schullen oder sust weder wenig oder vil. Nu hat uns der egenant unser lieb herr abbt Niclas die besunder genad getan und hat uns daz selb vorgenant guet in der Weng herwider verlihen ze vreysecz und ain hausraum darauff gegeben in den rechten und gewonhait alz sein gotshaus hat von alter auf andern seinen guetern und grunnten in sogetaner maynung, daz wier im und seinem obgenanten gotshaus ze Garsten von demselben vorgenanten guet in der Weng jerleich dienen schullen ain pfunt wienner pfening ze zwain tagen in dem jar, ain halb pfunt an sand Jorgen tag und ain halb pfunt an unsrer vrowen tag zu der dienst zeit unverczogenleich und nich mer, ez wer dann alz vil daz ainer gewalt stewr an in oder an sein goczhaus begert wurd, von wem daz war oder daz dem gotshaus von anderrlay not hilff durfft geschach wie so die genant war, darinne schullen wier im an alle widerred nach unserm vermugen mit ainer stewer geholffen sein und mitleydunt alz ander des gotshauzz holden von solhen guetern. wer auch daz wier unser hausraum auf dem selbigen guet durich unsrer notdurfft willen muezsten oder wolten verchumbern iz wer mit verseczen oder mit verchauffen, wann daz wer daz schol geschehen mit unsrer herschafft dacz Garsten gunst und wizzen nach desselben goczhaus rechten und gewonhait. Daruber zu ainem urchund der worhait daz daz alles also beleib stet und unverchert, geben wier ich obgenanter Wernhart und all mein erben den prief versigelt mit der zwayer erbern mann anhangunden insigeln Petreins des Hinterhollczer und Ulreichs des Pawzz, darunder wier uns mit unsern trewen verpinten stet ze haben allez daz hievor stet an dem prief geschriben wan wier selb nicht aygner insigel haben. Der prief ist geben nach Christi gepurd uber dreuczehenhundert jar darnach in dem drew und sibenczkisten jar des ertages in den veyrtagen ze pfingsten."}
{"text": "Ich Vlreich der Jacober genant vergih an disem prief offenbar vnd tun chunt allen den, die disen prief sehent oder horent lesen, die nu lebent vnd hernach chunftich sint, daz ich gelten solt dem Erbern Manne Ditmarn dem witlensperger genant zwai hundert phunt pfenning wienner munz vnd vur di selben pfenning han ich wolbedaht vnd mit gutleichem willen meiner paider Swester Kathrein vnd Sophein genant vnd auch mit gutem willen aller vnserr Erben vnd nah der pesten vnserr vreunt Rat dem vorgenanten Ditmarn vnd vron Sophein seiner Hausvrowen vnd allen iern Erben, di si habent oder noh gewinnent, meinen Hof in dem Hag gelegen vnd genant in wolfarerr pharr vnd zwo Hofstat da pei mit allem nutz vnd reht vnd dar zv gehort besuht vnd vnbesuht, gestift vnd vngestift, zv holcz vnd zv veld gesatzt an pfandes stat vnd nah Landes reht also mit beschaidner red, daz di vorgenanten Ditmar, sein Hausvrowe vnd ir Erben den vorgeschriben Hof vnd waz dar zv gehort, in nutz vnd in gwer haben schullen mit allem dem Reht vnd wir daz vorgeschriben Gut gehabt haben vnd vnser vodern. Ich han auch im den Satz auf dem vorgeschriben Hof vnd waz dar zv gehort, gantwurt vnd bestetet mit allem dem Reht, daz ich solt vnd zder zeit, do ich ez wol getun maht. Waer aber daz getan, daz iemen meiner Erben den vorgeschriben Hof haben wolt vnd des Erb wesen wolt, wer der ist, der geb dem vorgenanten Ditmarn, seiner Hausvrowen ver Sophein vnd ir Erben zwai Hundert phunt phenning newer wienner munz an Sanct Michels tach. Daz dev wandlung vnd dev red vber den vorgeschriben Satz also stet beleib vnd vnuerchert, dar vmb vnd dar vber gib ich im disen prief mit meinem anhangunden Insigel vnd durch pezzer gwarhait mit der Edlen Herren Hern Heinreichs von volchenstorf des alten, in des Lantgeriht der vorgeschriben Hof leit, vnd hern Eberhartes von walsse anhangunden Insigeln wol bestetet vnd gevestent. Vnd sint auch des gezeuch der Edel Herr her Heinreich von walse der hauptman datz Ens, Her Heinreich, Her Reinprecht, Her Fridreich sein sun, Her Heinreich von volchenstorf der jung, Her Meinhart von Sinczenperg, Her Chunrat von Mitterberch, Her Charl der Rech, Her Heinreich von Sweinpach, wilhalmen von Chersperch, Fridreich vnd wolfhart sein pruder, Hertweich von Chersperg, Marchart von Chersperg, Ortolf vnd wilhalm sein pruder, Otte von Stadel vnd Durnch sein veter, fridreich der wolfstain vnd Ditmar sein pruder, Fridreich der zwichel, Seifrid vnd vlreich sein pruder, Hertweich von Pruk vnd Otte sein sun vnd anderr Erberr Leut dannoch mer, den di vorgeschriben red ist chunt vnd wol gewizzen. Der prief ist gegeben, do von vnsers Herren Gepurd sint ergangen vnd gewesen Dreuzehen Hundert jar, darnach in dem ahtzehenden jar an Sanct vlreiches tach."}
{"text": "Wir Geori von gottes gnadnen abt dez gotzhus ze sant Gallen embieten vnsern sunder lieben vnd getruwen dem . . schulthaissen dem . . rat vnd den . . burgern gemainlich ze Wil vnsern gruz vnd alles gut. Wir haissent vch ernstlichen mit disem brief, daz ir nicht lassent ir swerrent an furzug, den lantfrit ze haltenn hinnen ze dem nahsten sant Georien tag vnd dannenhin du nahsten zwai jar, alz die abschrift dez selben lantfrides, die wir vch gesent habent, bewiset vnd vsricht, vnd mit der beschaidenhait, daz vch der selb aid wider vns noch vnserm gotzhus noch, ob wir enwarint, wider vnser nachkomen noch wider daz cappittel ze sant Gallen, ob nicht herren war, noch wider iren willen nichtes bind noch haft mache. Vnd dez ze ainem offen vrchund so haben wir vnser insigel gehenkt an disen brief, der geben ist ze sant Gallen an dem nahsten sunnentag nach vnser frowen tag ze herbst in dem jar, do man zalt von Cristus geburt druzehenhundert jar vnd darnach in dem zwai vnd sehszigosten jar."}
{"text": "Wir Hadmar vnd Erchenger bruder van wesen veriehen vnd tven chvnt allen den, di disen brief sehent oder horent lesen, wan vnser herre der hohe fverst hertzog albrecht van Osterich vnd van Steyr vns vnd vnsern dienern van sinen gnaden gentzleieh vergeben hat, swaz wir wider in vnd sinev lant getan haben, vnd vns des hat sin hvld vnd sin genade lavterlich gegeben, dar vmb loben wir im, daz wir vurbaz, di weille daz wir leben, im vnd sinen chinden dienen wellen vnd svlen mit gantzen triwen, als ein dienstman sinem herren van rechte sol, vnd daz vnser herre der vorgenant hertzog vnsers dienstes vnd vnser triwen dester baz inne werde, dar vmbe loben wir, daz wir vnsern Tverne ze wesen antwurten sulen hern Ortolfen van Polnhaim vnserm ohaim oder siner bruder einem, ob er nicht enwere, den der hertzog dar zv nemen wil, der den selben Tvern inne hab an des hertzogen namen van ostern, di nv schierist chvmt, vber drev jar, also jst, daz wir in den selben drin jaren icht tven wider den hertzogen oder wider sinev lant ovf wazzer oder ovf lant, daz wider vnser triwe oder wider vnser ere ist, so sol der Ortolf oder swer danne den Tvern inne hat, den selben Tvern vnserm herren dem hertzogen antwurten in sein gewalt. Ist aber, daz wir vns behalten in den drin jaren gegen vnserm herren dem hertzogen vnd gegen sinem lant vnd nicht entven ovf wazzer oder ovf lant, daz wider vnser triwe sei, so sol man vns, als di dre jar ende habent, vnsern Tvern wider antwurten, wer ovch, daz wir icht ander dinge teten, di vns nicht an vnser triwe giengen, dar vmb sol vns vnser herre der hertzog einen tach vur in geben vnd gebieten vnd dar vber van vns nemen vnd tven daz recht als van anderm sinem dienstman. daz ditze also van vns stete beleibe, des haben wir vnserm herren dem hertzogen vnser triwe gegeben vnd haben di ze den hailigen geswaren stete zebehalten vnd geben dar vber ze einem vrchvnde vnsern brief mit vnsern jnsigeln versigelt. Der brief ist gegeben ze wienne an dem ahschtag, da van Christes gebvrd waren Tavsent zwaj hvndert jar vnd vier vnd nevnzich jar."}
{"text": "In dem namen vnnsers heren amen. Kund ich her Eberhart von Bichelsee der trucksasse von sant Gallen allen den, die disen gegenwurtigen brieff lesent alder horent lesen, dz ich ledeklich vnnd mit allem rechte von mir vnd von allen minen erben ain schuppis ze Nuforen, die da haysset die Zehinda, die min recht aigen was, die han ich gegeben Hainrichen dem Giele von Schowenberg ze rechtem aigen ze tragende der aptissinen vnnd dem conuent von Maggenowe, den dz vnnd ander gutt min vatter gab ze kouffen. Ich kund ouch an disem brieffe, dz min wirtine fro Vrsula vffgeben haut Adelhaiden die Zehenderinen vnnd ire kind, die ir morgen gab waren, ledeklich vnnd willenclich vnnd vnbezwungenlich vnnd alle ansprach von ir vnnd allen ir erben Hainrichen dem Giel ze rechtem aigen ouch ze tragende der aptissinen vnnd dem conuente von Maggenowe, ir sind die selben lutt widerlait, die sy vfgegeben haut mit Vlrichen dem kellner von Tuffenbrunnen vnnd siner wirtinen vnnd mit sinen kinden vnnd mit siner mutter vnnd mit allen sinen geswustergiten. Ware aber dz jeman die lutt alder dz gutt, dz da vorgenemt ist, dem closter alder dem conuent ansprache, da von sy ze schaden kamint von vnnsern wegen, den schaden sol ich vnnd mine erben inen ab tun. Dz diss ain warhait sye, dz da vorgeschriben ist, des sind gezuge herr Cunrat der lutpriester von Bichelsee vnnd Rudolff von Roschach vnnd Cunrat von dem Houe vnnd Hainrich Genseli vnnd Gerbolt der amman vnnd dirre brieff besigelter mit minem insigel vnnd Rudolffes insigel von Roschach ze ainem statten vrkunde. Dirre brieff ward gegeben ze Bichelsee nach der gepurt Cristi MCC vnnd im LXXXVIII jare an dem trytten tag nach sant Gregoryen tag."}
{"text": "Wir Albrecht von Gotz gnaden herczog ze Osterreich ze Steyr vnd ze Kernden embieten vnsern getrewn dem rat vnd den purgern ze Wels vnser gnad vnd allez gut. Als wir ew vor emboten haben also gebieten wir ew aber gar ernstlich vnd wellen, jst daz vnser getrewr Reimprecht von Walsse von Ens stewr an ew vordert von den gutern die ir von im ze lehen habt, daz ir im der nicht gebt vnd ew des seczt vntz an vns. Wolt er ew aber darvmb notten oder ichts beswaren, daz sullt ir an vns bringen vnuertzogenlich. Geben ze Wienn an freitag vor Scolastice Lviii."}
{"text": "ICH wernhart von Strawningen, ich Palmey sein Elichew hawsfraw, ich werntzel ir paider sun. vnd mitsampt vns all vnser eriben, die wir haben oder noch gewinnen, wir tun kunt vnd vergehen offenlich mit dem Gegenwurtigen prief allen den, die in ansehent, lesent vnd horent, die nu sint oder chunftichg werdent, Daz wir mit wolbedachtem mut ze der zeit, do wir ez mit recht wol getun mochten, vnd auch mit rat, wort vnd weysung, willen vnd gunst aller vnser nechsten vnd Pesten freund haben ze chawffen geben Recht vnd redlichen Den Ersamen weysen Gaystlichen vnd vnsern Genedigen vrowen vrowen Kathreyn die zeit abptissin ze Slyrwach vnd dem Couent daselbs vnser Mul ze Multal gelegen in vorchtdorffer pfarr. vnd dew selb Mul vnd waz darzu gehort, ist vnser rechtz lehen gewessen von vnserm Genaedigen herren, herrn Jorgen von waltse vnd gehort zu pernstain. wir haben in auch dew selber Mut ze multat vnd waz dar darzu gehort, Geben vnd ingeantwurt mit allen den eren, rechten vnd nuczzen, vnd darzu gehort ze holtz, ze veld, mit wismot, mit aechkern, versucht vnd vnuersucht, swie daz Genant ist, auz vnser nutz vnd gewer, in ir nuczz vnd gewer in allem dem Recht, als wirz inngehabpt haben. Wir haben vnsern lieben. Genedigen vrowen ze Slyrwach die selber Mul ze Multal vnd waz darzu gehort, Geben vmb ain gelt, dez sew vns gar vnd gaentzlich gericht vnd gewert habent ze allen den taegen, vnd sew vns richten vnd weren scholten. Also, daz wir vmb daz selb gelt hintz in noch hintz Couent nicht mehr ze sprechen haben weder mit recht noch an Recht, wir haben vns auch der selben Mul ze Multal vnd waz darzu gehort, furchtzicht tan. mit der beschaidenhait, daz ich vorbenanter wernhart von Strawning, ich Palmey sein Elichew hawsfraw, ich werntzel ir paider sun vnd all vnser eriben, die wir haben oder noch gewinnen, chain ansprach nyemer mer gehaben schullen nach der vorbenanten Mul vnd waz darzu gehort, weder mit recht noch an Recht. Wir schullen auch der selben Mul ze multal vnd waz dar zu gehort, vnsern Genaedigen vrowen ze Slyrwach ir Rechter gewer vnd ir furstant sein mit dem Recht an aller der statt, vnd in dez not vnd durft geschicht. vnd auch als chawfs vnd gewerschaft recht ist in dem Land Ob der Ens. Gyench vnsern Genaedigen vrowen an der gewerschafft von vns ab, da sew schaden inn naemen, wie der schad genant war, Den selben schaden mitsampt dem Hawptgut schullen wir in gar vnd gaentzlich widercheren. vnd sullen sew daz haben datz vns vnd datz vnsern trewn vnd darzu auf aller vnser hab, die wir haben oder noch gewinnen inner Lantz, auzzer Lantz, auf wazzer, auf Land, versucht vnd vnuersucht, swie dew hab genant ware, wo die hab gelegen waer, in Stetten, in Maergten vnd all ir schadens mit sampt dem Hawptgut vollichlich davon pechomen mit unserm gutlichen willen vnd wort, wir sein lebentich oder tod, vnuertzigen dez Erbtzrecht, daz die muller auf der selben Mul ze multal habent, da sew meins alten Saeligen Herren. Hern Ewerhartz von waltse prief vber Habent. Daz vnsern Genaedigen vrown ze Slyrwach vnd dem Couent. daz also staet, gantz vnd vnuerchert von uns ewichlich Pelib, Daz loben wir in mit unsern trewn an ayds statt. Vnd dar uber ze ainer pezzer sicherhait Geben wir in den offen prief, Besygelten mit der Erberen zwayer man ananhangenden Jnsygel versygelten Rugers von Humbrechtzried die zeit Lantrichter zu Slyrwach vnd mit weychkartz dez Pawren, die jrew jnsygel zu ainer worn gezewgnuzz der vor ver schriben tayding vnd sach durch unser vleizzigen pett willen. dar an gelegt habent in vnd allen iren eriben an allen schaden, Dar vnder wir uns verpinden mit unsern trewn an aydes statt. ich vorbenanter wernhart von Strawning, ich Palmey sein Elichew Hawsfraw, ich werntzel ir paider sun vnd all unser eriben, die wir haben oder noch gewinnen, wan wir aygens Jnsygels nicht haben, allez daz stat ze haben vnd ze volfuren, daz vor an dem offen prief geschriben stet, Der Geben ist an Sant Mychels tag. Dez Jars, do man zalt von christi Gepurt Drewtzehen Hundert jar vnd dar nach in dem Aecht vnd Sybentzkysten jar."}
{"text": "Ich Zaissolf von Lupfen ain frye hofrihter an stat vnd in namen graue Rud. von Sultz von mines herren des Romschen kung Wentzlaus gewalt an siner stat vf sinem hof ze Rotwil tun kunt allen den, die disen brief ansehend oder horent lesen, das ich ze geriht sasz vff dem egenanten hofgeriht an der offenen fryen kunges strassen vff disen tag, als diser brief geben ist, vnd stund vor mir vff dem selben hof des hoh erwirdigen fursten vnd herren hern Cunne apt des closters ze sant Gallen eberiv vnd wise botschaft mit vollem gewalt vnd zogt ainen guten redlichen vngebreschthaften fryhait brief versigelt mit des aller durhluhtigosten hohgebornosten fursten vnd herren kung Wentzlaus anhangenden maiestat insigel, der von wort ze wort stund, als hie nach geschriben stat: Es folgt der Text von Nr. .Vnd do diser brief verlesen vnd verhort wart, do bat ir des egenanten herren vnd fursten her Cunen apt des klosters ze sant Gallen erberiv vnd wisiv botschaft an ainer vrtail ze eruarn, ob der selb her Cun apt des egenanten klosters vnd die egenanten sin aygen lut, als in der obgenanten siner fryhait begriffen vnd geschriben stat, all sunder und samet frowan vnd man der obgenanten siner gnad vnd fryhait yt byllich geniessen sullen vnd da by beliben sullen vnd ob man in des yht billich ain vidimus geben sull vnder des hofgeriht ze Rotwil hangendem insigel. Dar vmb vorschet ich ir der vrtail vnd ward ertailt mit rehtem geriht vnd mit gesamnoter vrtail, als vff dem hofgeriht ze Rotwil reht was, das der obgenant her Cun apt des vorgenanten klosters vnd die egenanten sin aygen lut, als in der obgenanten siner fryhait geschriben stat, all sunder vnd sament frowen vnd man billich geniessen sullent vnd da by beliben sullent vnd das man in des billich ain vidimus geben sull vnder des hofgeriht ze Rotwil anhangendem insigel. Vnd her vmb ze offem vrkund so han ich des hofgeriht ze Rotwil insigel mit vrtail offenlich gehenkt an disen brief. Der geben ist an dem nahsten zinstag vor sant Nycolaus tag ains hayligen byschofs, do man zalt von Cristz geburt druzehenhundert jar vnd dar nach in dem sehs vnd ahtzigosten jar."}
{"text": "Ich vro Hadeweich von Schowenberg hern Hainrichs muter van Rosenberch vergihe an disem prieue vnd tun kvnt allen leuten, die in sehent oder horent lesen, die nv lebent old hernach kvnftig seint, das ich mein aigen gut, das gelegen ist in dem Gerichte ze Drosendorf, Das vier dorfer seint also benant: Jappans, Ludweigs, vlreichslag vnd Cepz mit gulte vnd mit allem rechte, swas darzu gehoret, gesucht vnd vngesucht, gepawen vnd vngepawen, Mit waide vnd mit velde, mit walde vnd mit der manschaft ze Prosmareut verkaufe vnd verkauft han vnd gegeben mit gutem willen vnd rate vnbetwngen Dem Edeln vnd dem Erbern manne her Heinreich von walse vmb vunfhalb hvndert phvnt wienner phenninge, Der ich gar gewert pin, als ich vergihe an disem Prieue, vnd han auch disen kauf getan vnd volbracht mit meines lieben Svnes hern Heinreichs von Rosenperch gutem willen vnd gvnst, als auch sein haintueste sagt vnd erzaigt, Die er mir dar vber gegeben hat. Auch schol ich des vorgenanten hern Heinreichs von walse vnd seiner Eiben des selben gutes gewer vnd Scherm sein vnd es verantwvrten vnd versten mit guten trewen ane geuerde nach rehte vnd nach des Landes gewanheit. Vnd das dise rede staete vnd vnzerbrochen belibe, dar vmbe gib ich disen Prief versigelt mit meinem jngesigel. Hie bei waren gezuge, die hernach geschriben seint, her Herman der Marschalch van Landenberch, her Heinreich van Stubenperch, her Eberhart, her ulreich, her Fridereich die gebruder van walse, Her Otte van Haslawe, her Hadmar van Sunenperch, her vlreich van Pilichdorf, her albrecht der Stuchs van Trautmanstorf, her vlreich Pruschenk, her Peringer van Landenberch, her Heinreich Chranest, her Gephart van Sturenperch vnd ander biderbe Leute. Diser Prief ist geben ze wiene. Do man zalte van Christes geburte Dreizehenhvndert jar an dem Nechsten Sonnentage vor sant Michels Dult."}
{"text": "Wir fraw Ite grauin von Hohenberg genant von Tockenburg vnnd wir graue Fridrich, graf Donat, graf Krafft vnnd graf Diehtalm von Dockenburg gebrueder veryehen vnnd tuen kund allen den, die disen brieue sehend lesend oder horn lesen, daz weder wir noch vnnser erben noch yemand von vnnsern wegen die ersamen burger von Horw noch ir nachkomen nimer weder luzl noch vil irrn noch bekumern sollen wider die freyhait, die innan gethan hat der edl herre graf Ruedolff von Hohenberg, als ir brief sagend, die sy von demselben graf Ruedolffen inne hanndt, vnnd geloben vnnd veryehend auch mit disem briefe, daz weder wir noch vnnser erben noch niemand von vnnsern wegen inen nichzit sollen zumueten noch von inen begern weder yez oder hinach vber lanng oder vber kurz klain oder gross luzel oder vil, das wider ir freyhait seye, die inen der egenant graue Ruedolff von Hohenberg gethan hat vnnd des sy brief von im innehand. Vnd des zu ainez waren vrkund so haben wir die egenant fraw Ite von Hohenberg genant von Tockenburg vnnd wir graf Fridrich vnnd wir graf Tonat vnnsere aigne insigl gehenngt an disen brief, vnnd wir graf Krafft vnnd wir graf Diethalm von Dockenburg veryehen vnnd geloben, das alles war vnnd stete zuhaltend, das von vnns vorgeschriben steet, vnd gelobend das vnnder vnnser geswistergit insigl, wann wir noch vor jugend aigner insigl nit enhabend. Der brief ward geben, do man zalt von Cristy geburt dreuzehenhundert jar vnnd darnach im ainenvnndsechzigesten jar an sannd Maria Magdalena tag."}
{"text": "Ich Hagen von Spylwerch vergich vnd tuen chvnt an disem Brief alle den, di in sehent oder hornt lesen, di nv lebnt oder her nach chvnftich werdent, daz ich verdahtem mvet vnd mit gvnst vnd guetem willen miner Housfrowen vron Margreten vnd miner svn Erharts vnd Peters vnd aller miner Erben verchouft han dem Erbern Gotshous datz sand Florian mein Hueb datz Otzeinstorf, di da leit in sand Oswalts pfarr bey der Vreinstat vnd auf derselben Hueb zway tail zehents vnd in dem selben dorff datz Otzeinstorf ouf drin Hueben zway tail zehents vnd von minen herren den Hertzogen ze Osterreich lehen was, mit alle div vnd dar zue gehort ze holtz, ze veld vnd ze dorff, versueht vnd vnuersueht vmb svbentzk plunt pfenning alter wienner Mvnzz, der ich gantz vnd gar gewert pin. Ich lob ouch vnd all mein Erbn, daz wir der e genanten Hueb datz Otzeinstorf vnd der zehvnt reht gwer schullen vnd wellen sein an aller stat fur alle ansprach nach Lands reht in Osterreich, swo des dem egenantem Gotshous abgieng an vns, des si dhainen schaden nemen oder mohten nemen, den schullen si haben ouf alle div vnd wir haben in dem Lande ze Osterreich. Daz der chouf vnd disiv wandlung staet vnd vnuerchert bleib von mir vnd von meinen erbn ewichleich, dar vber gib ich dem vorgenantem Gotshous vnd der Samnvng disen Brief ze einem waren vnd ewigem vrchvnd versigelten mit meinem anhangundem Insigel vnd durch pezzer sicherhait mit miner herren Insigel von walsse hern Eberharts vnd hern Reinprehts, in der Lantgeriht div genant hueb gelegen ist, Vnd mit den zivgen, di hie genant sind, her Vlreich von Grvennburch, her Dytreich wenisch von der vreinstat, her wenisch sein svn, her Fridreich Schovtolf, her Herman Hagen, vtz der Schaffer zder Vreinstat, Peter der Milichtopf von Steyr vnd ander erber Livt genveg, den div sache vnd diser chouf wol chunt vnd gewizzen ist. Der Brief ist gegebn Nach Gotis puert vber drivzehen Hvndert iar, darnach in dem vier vnd dreyskistem iar an sand Benedicti tag."}
{"text": "Wir Albrecht von gotes genaden Bischof ze pazzawe bechennen vnd tun kunt, das der edel ersame wolfgang der Strawn mit vnserr hant, gunst vnd willen gemacht hat Kathrein seiner hawsfrawen zu rechter margengab sein viertail weinzehent vnd traidzehent ze Vlreichschirichen vnd sein viertail traidzehent ze chranperch, die von vns vnd von vnserm gotzhaus ze pazzawe lehen sind, so der brief sagt, den er ir daruber geben hat, Vnd nach seiner vleizzigen pet bestaten wir dasselb gemacht in margengabs weis, als margengabs recht ist vnd des Landes recht ze Osterich. Mit vrkunde des briefs. Geben ze Pazzawe an nachsten Montag nach sand Bartholomei tag Nach christi gepurde dreutzehenhundert iar vnd in dem Sechs vnd Sibentzigistem iare."}
{"text": "Wir Johanns lantgraue zum Leuthenberg und graue zue Halls etcetera bekennen fur vns alle vnser erben vnd nachkomen offenlich mit dem brif, als vns der wolgeborn vnser liber sone vnd sweher her Heinrich von Rosenberg Haslach den markcht darczue ettlich dorffer vnd gut in pfandweis versatzt eingeben vnd geantwurtt hat vmb ein sumen beheymischer grossen pfenning nach seiner brif lawtte vnd sag, die er vns darumb vnd daruber gegeben vnd geantwurttet hat, das wir vnd vnser erben im vnd seinen erben denselben markcht Haslach darczue die dorffer vnd gut, als er vns die in pfandsweis verschriben vnd geantwurtt hat, genczlich zue losen vnd zue ledigen geben vnd wider antwurtten sullen vnuerczogenlich, alspald er vns die sumen beheymischer grosser pfenning, darumb er vns die verpfendet hat, verrichtet vnd beczalt nach seiner brif lautte, die wir von im darumb haben ongeuerd. Wir vnd vnser erben wollen vnd sullen auch von demselben markcht Haslach dorffern gutern vnd lewten, die dabey vnd darauf gesessen sein, als er vns die mit seinen brifen verschriben vnd verpfendet, wider ir jerlich vnd gewonlich gelt vnd stewr, die vns dauon beweiset ist einzuenemen, dhein vngewonlich pete noch stewr, dieweil wir sy in pfandsweyse zue gewalt haben, nicht vodern noch nemen, in dhein weyse an allen arglist vnd geuerd. Zue verkund geben wir im den brif mit vnserm anhangenden insigel versigelten. Das ist geschehen nach Cristi gepurd drewczehenhundert jar darnach in dem achtvndnewnczigstem jare an Montag des heiligen herrn sand Johannstag zue Sunnwenden."}
{"text": "Allen den, die disen brief sehent lesent oder horent lesen, kund ich Eglolf von Rosenberg ritter vnd vergich des offenlich an disem brief fur mich vnd fur alle min erben, das ich mit bedahtem mut wolerkent vnd angesehen han die gutlichi vnd nutzlich furdrung, so mir vnd minen vordern von dem gotzhus ze sant Gallen dik beschehen ist. Vnd das ich darumbe dem selben gotzhus durch miner sel hail willen sunder truw tu vnd erzaig, so han ich mit guter vorbetrahtung willeklich vnd frilich luterlich durch miner sel hail willen dem erwirdigen minem genadigen herren von gottes gnaden abt Herman abt des gotzhus ze sant Gallen an des selben gotzhus stat vnd ze sinen handen Johansen von Magelsperg Rudolfs selgen von Magelsperg elichen sun, der min lehen was von dem egenemten minem herren vnd dem gotzhus ze sant Gallen, mit lip vnd mit gut vnd mit allen rehten, so ich ald min erben ie an im ald an sinem gut gehatten von aigenschaft ald von lehenschaft ald von dehainer ander sach wegen, gantzlich vnd gar vf geben vnd gib mit disem brief, in dem rechten, das der selb egenemt Johans an das vorgenemt gotzhus mit lip vnd mit gut vnd mit allen rehten hinnenhin iemer me gehoren vnd des recht aigen sin sol. Aber mit namen so behalt ich mir selben vnd minen erben die lehenschaft vnd der lehenschaft reht der guter, so der egenemt Johans von mir ze lehen hat. Ich han och dem egenemten minem herren gelopt mit miner truw, daz ich vnd min erben, ob ich enwar, sin vnd siner nachkomen vnd des vorgenemten gotzhus vmb den obgenemten Johansen von Magelsperg, als ich in vf geben han, als vorgeschriben stat, recht wern sullent sin nach recht gen menlichem an gaistlichem vnd an weltlichem gericht vnd wa es dem vorgenemten minem herren vnd sinen nachkomen vnd dem gotzhus ze sant Gallen notdurftig ist. Vnd ist dis alles beschehen vnd redlich vnd reht vollefurt mit allen den worten vnd werken, so darzu gehorten vnd notdurftig warent von reht ald von gewonhait. Vnd das dis alles eweklich sicher vnd stat vnd vnwandelber belib vnd sie, so han ich der vorgenemt Eglolf von Rosenberg ritter min insigel gehenkt an disen brief fur mich vnd fur all min erben. Dirre brief wart geben ze sant Gallen in der stat, an dem nahsten samstag vor sant Margarethun tag, in dem jar, do man zalt von Cristus geburt druzehenhundert jar, funfzig jar vnd darnach in dem nunden jar."}
{"text": "ICH Herman von Chrannberch tuen chvnt allen den, die nv sind oder hernach chvmftich sint vnd die disen brief sehen oder horen lesen, daz ich mit gvetem willen vnd mit vorbedachtem muete vnd mit meiner Hausvrowen willen vorn Gedrauten vnd mit meins svns willen Hermans han vurchauft ein wisen, die leit da ze Chvnegesprvnne, vmb vumfzich phvnt phennige wiener hern Hadmarn von winchel vnd allen sein gerben, des selben guetes hat mich der selbe vorgenanter Hadmar von winchel schon vnd erberleich gewert; der vorgenanten wisen wil ich Herman von Chrannberch wer vnd scherm sein vor aller ansprache, als aigens recht ist. Daz der selbe chauf staete vnd vnzerbrochen beleibe, des gib ich vrchvnde mit disem chegenwortigem briefe mit meime anhangendem jnsigel vnd vnd mit den zeugen, die hernach geschriben stent: her Vlreich von wolfcherstorf vnd sein prueder her Dietreich von wolfcherstorf, her Chvenrat von Pvechperch, her Irnvrit von Pvechperch, her Marchart von Mistelpach vnd ander pider levte, den diser chavf wol chvnt ist. Daz ist geschehen da zte Wintendorf, da von Christ gepurt was Tavsent vnd zwai vnd Hvndert in dem zwai vnd Nevnzigistem iar an Sante Georgien tage."}
{"text": "Ich Vlreich der Ayterpech purger ze Chrems vnd ich Katrey sein hausvraw vnd ich Peter sein sun vnd all vnser erben wir veriehen offenleich, daz wir ze chauffen haben geben vnsern weingarten ledig vnd vnuerchumbert, der gelegen ist in der Peunt neben Reychersperger hof vnd haisst datz Putzel mit perchmaysters hant herrn Vlreichs di zeit hofmaister datz Gneuzzendorf in der erbern geystleichen herren hof von Allerspach, dem man all iar da von geit suben phenning wienner muns ze purchrecht an sand Michels tag, dem erwirdigen herren hern Dyetmarn di zeit probst ze Reichersperg vnd dem gottzhaws da selbs vmb vier vnd dreizk phunt wienner phenning di der eegenant weingart gestanden ist Barochen dem Juden von Lincz, den habent si mit vnserm guetleichem willen von im gelost vmb di vorgenanten phening vnd ist ir erchauffcz guet mit vrchund dez priefs, der versigelt ist mit dez vorgennanten perchherren insygel hern Vlreichs di zeit hofmayster datz Gneusendorf vnd mit dez erbern mans insygel hern Nyclas von Weytra di zeit statrychter ze Chrems, di ich vorgenant Vlrich darvmb gepeten han in an schaden wan ich die zeit aygens insygels nicht gehabt han. Geben nach Christes gepurd dreuczehenhundert iar in dem neun vnd funifczkisten iar dez suntages nach sand Cholmans tag."}
{"text": "Allen, die disen brief sehent alt horent lesen, kunden wir fro Elisabeth grauen Rudolfs frowe von Habspurg greuinne von Rapreswile, das her Heinr. von Hofstetten ritter mit vnser vnt grauen Rudolfs des vorgenanden willen vnt gunst sin hof ze Wurmspach, der anuat an dem Erle vnt gat an die Binzhaltun, vnt Binzhaltun vf vnz an die Brant vnt die Owe almeinde in Buchschilcher holz, in Wagner holz, in Linsche, den hof er von vns II ze lehen hat, ze koffenne hat gegeben dien erberren frowen der .. ebtischinnen vnt dem conuent der swesteron von Wurmspach des ordens von Zitel mit akern vnt mit wisen, mit holze vnt mit velde, mit wunne vnt mit weide vnt mit allem dem, so ze dem houe hort vnt das er dar bracht het, vmb drisseg march silbers Zurich genges vnt gebes, vnt ist och des alleklich von in gewert, vnt vergicht des alleklich an disem brieue, vnt het den selben hof vf gegeben an vnser hant, vnt dur sin bette so hein wir mit des vorgenanden vnsers wirtes grauen Rudolfs hant gunst vnt willen die eigenschaft des selben houes vf gegeben an der vorgenanden .. ebtischinnen von Wurmspach hant ze ir vnt ir conuentes vnt ir klosters wegen fur lidig eigen. Och het her Heinrich der vorgenande von Hofstetten gilobt, das er die vorgenanden . . ebtischinnen noch ir conuent noch ir kloster niemer angespreche vmb den vorgenanden hof noch su darvmb niemer gemuie an geischlichem noch an weltlichem gerichte, vnt bindet och dar zu sin nachkomen vnt sin erben an disem brieue. Vnt ze einem offennen vrkunde alles, so da vorgeschriben ist, geben wir inen disen brief mit vnser vnt grauen Rudolfs vnt hern Heinrichs von Hofstetten ingesigel offenlich besigelt. Dirre brief wart gegeben ze Rapreswile, do man von gottes geburte zalte truzehenhundert jar, dar nach in dem ersten jare, an dem nechsten dornstage nach sant Hylarien tult.Wir graue Rudolf von Habspurg der vorgenande veriehen, swas da vor geschriben stat, das das geschehen ist mit vnser hant gunst vnt willen, vnt des ze einem offennen vrkunde henken wir vnser ingesigel an disen brief an dem tage der vorgeschriben jar zal.Ich her Heinrich von Hofstetten ritter der vorgenande vergich offenlich an disem brieue, swas da vorgeschriben ist, das das war ist vnt geschehen ist, als da vorgeschriben stat, vnt ze einem offennen vrkunde des vorgeschriben henke ich min ingesigel an disen brief an dem tage der vorgeschriben jar zal."}
{"text": "Ich Weichart von Retelperig vergich vnd tuen chund allen den die disen prief lesent, oder horent lesen die nu lebent oder her nach chunftig sind daz ich mit meiner hausfravn vron annen guetem willen vnd mit gunst vnser paider erben vnd ze der zeit da ich iz wol getuen macht, gegeben han, zwai phunt gelts wienner muniz die man dient an sand michels tag vnd ligent auf vber lent die da haizent auf der wiss von den man dient an suben phening fumfzehen schilling vnd die andern suben vnd dreizig die ligent auf Gerten der dient chnodel zwelif vnd haubenporstel zehen vnd ott strobel neune vnd strobmair sechs daz selbe guet daz leit als pei ein ander vmb daz haus ze Retelperig, vnd waz des andern dienst ist auf dem selben guete daz gehort ze dem haus ze Retelperig. daz mein rechts aigen gebesen ist, geschaft han durich aller mainer vodern sel willen vnd auch besunderlich durich meiner sel willen dem gotshaus des gueten herren sand Gorgen ze Herzogenburch den chorherren auf ier oblai also beschaidenleich daz sev den vroven da von geben schullen ein halphunt phening vnd die andern zwelif schilling vnder die herren tauen igleichen sein recht da von geben, also daz seu mir alleu iar meinen iartag begen schullen mit vigili vnd mit selmess als andern erbern leuten, vnd teten sev dez nicht so schol sich der nest erbe des guetes vnderwinden vnzen so lang daz in alles ir recht begangen wert als iz geschaft ist dar vmb gib ich in daz guet mit allem dem recht vnd iz mein vodern vnd ich selber her pracht han, allen iren frum da mit ze schaffen als mit anderm iren aigen an allen irsal. Daz die Wandlung stet vnd vnzebrachen beleib, dar vber gib ich vorgenanter Weichart von Retelperig disen prief zue ainer vrchund vnd zue ainem waren zeug der sach versigelt vnd bestet mit meinem hangunden Insigel vnd mit hern leben Insigel von freuntshausen vnd mit chunrats insigel seines pruders die der sach zeug sind vnd ander frum leut genueg. Der prief ist gegeben da von christes gepurd waren ergangen dreuczehen hundert lar dar nach in dem drei vnd vierzkisten lar an sand Elspeten tag."}
{"text": "Allen den, die disen brief an sehent, lesent oder horent lesen, kunden wir Hylpolt vnd Hans vom Tosse geuetterren vnd veriehint offenlich an disem brief, daz wir mit gemainem rat, mit guter vorbetrahtung Hansen den Langenower von Bussenang reht vnd redelich habint verkoffet vnd ze koffen geben fur aygen dem erwirdigen herren Johansen abt des gotzhuses ze sant Johanne in Turtal sant Benedicten ordens in Costentzer bistum ze des selben gotzhus nutz vnd handen vmb dru pfund vnd vmb sehs schilling pfenning alles guter vnd genamer Costentzer muns, der wir gar vnd gantzlich gewert sient vnd die wir in vnsern redelichen schinbarn nutz habint bekeret, vnd habint och baide gelobt mit vnseren truwan vnd bindint och vnser erben vnd nachkomen dar zu mit disem brief, daz wir des vorgescriben koffes vnd des vorgenanden Hansen des Langenowers fur aygen wern solint sin nach reht, wa sin daz vorgenande gotzhus bedarft ald notdurftig ist, vf gaistelichem ald vf weltelichem geriht dehainen weg, vnd entzihent vns mit disem vnd an disem brief aller der reht, vorderung, ansprache, lehenschaft vnd aigenschaft, besatzung vnd vrkund, so wir ald vnser erben ald nachkomen zu dem ald an dem obgenanden Hansen Langenower ie hettunt ald gewnnent ald wir hie dar zu immer han ald gewinnen mugint ald mohtint von reht ald von gewonhait ald ane reht dehainen weg. Vnd ze merer sicherhait aller vorgescribener ding henken wir vnseru insigel an disen brief. Dis geschach vnd wart dirre brief geben ze Wil in der stat, an dem nahsten zinstag nach sant Michels tag, do von gottes geburt warent drutzehenhundert jare, dar nach in dem funfzigosten jare."}
{"text": "Allen, die disen brief ansehent, lesent oder horent lesen, tun ich Johans von Haidelberg ritter kunt vnd vergih offenlich an disem brieue fur mich vnd fur alle min erben vnd nahkomen, das ich mit guter vorbetrahtunge vnd beschaidenhait willeklichen gesworn han ainen gelerten aid ze den hailgen, dem erwirdigen minem gnadigen herren von gottes gnaden abt Herman des gotzhus ze sante Gallen vnd sinen nahkomen mit der burg ze Singenberg getrulich ze wartenne vnd in vnd sin nahkomen vnd ir gewissen botschaft, wenne su es an mich vordrant, an allen fuzug in vnd vs ze lassenne ze schimpfe vnd ze ernst, ze not vnd ane not, gewaffent vnd vngewaffent. Vnd ze ainem waren vrkunde vnd ze ainer statun sicherhait der vorgeschriben dinge henk ich min insigel an disen brief. Der geben ward ze sante Gallen in der stat, do man zalte von gottes geburt druzehenhundert jar, viertzeg jar, darnah in dem vierden jare, an sant Johans abent des Toffers."}
{"text": "ICH Hainreich von Polnhaim vnd mein housurowe Ann vnd all vnser erben veriechen offenleich mit disem brief vnd tun chunt allen den, die in sechent lesent oder horent, daz wier mit wolbedachtem mut vnd mit aller vnser erben gutleichem willen vnd wart vnd nach vnser besten freunt rat ze chauffen gegeben haben vnser hub ze Durn, die weiln Hatrtneyd vnd sein hausurawe hat von vns ze lechen gehabt vnd die vns ledig warden ist von in vnd von iren erben aus ier nuczz vnd gewer in die vnsern, vnd di weillen vnd emaln vnser rechcz vreis aygen gewesen ist. Wier haben auch in di selben hub ze chauffen geben Hainrich dem Schickchen vnd sein erben zu den zeiten mautter vnd richter ze Linczz mit alle deu, vnd darzu gehort, alz wier seu vor gehabt haben ze holcz vnd ze veld gestypft oder vngestipft versucht oder vnuersucht, aus vnser nuczz vnd gewer mit sampt der monschaft in die iren vmb ainen gelt, des wier gar vnd gancz von in verricht vnd gewert sein also, daz iz ir rechcz vreis aygen schol sein, als iz vnser gewesen ist. Wir schullen auch vnd vnser erben der vorgenanten hub ze Durn vnd auch der selben aygensehaft darauf ier gewer sein, swo in des not geschiecht, allso lanczz recht ist ob der Ens vnd allso aygen recht hat. Waer, daz in die gewerschaft von vns mit ichten verzogen wurd, swaz seu des schaden naemen, den schullen wier in ausrichten vnd ablegen vnd widerchern an allen iren schaden gar vnd gancz vnd schullen sew daz haben dacz vns vnd daez vnsern trewn vnd auf aller vnser hab, swo wier die yndert haben, versucht vnd vnuersucht. Daz loben wier in mit vnsern trewn, swaz er oder seiner erben ainer gesprechen mag mit seinen trewen, den selben schaden schullen wir in ab ze tun gar vnd gancz mitsampt dem hauptgut. Taeten wir des nicht, was den der vorgenant Hainrich der Schickch oder sein erben der selben hub schaden naemen, den er oder seiner erben ainer pey seinen trewen gesprechen mag, den selben schaden schullen wier in ablegen gancz vnd gar an alle verziechnuzz vnd in welichem gericht oder hinder welicher herschaft vnser hab gelegen ist, den selben hern pitt wir mit vleizz, daz er seu vnser hab alz vil gewelltig alz lang, daz si hauptgucz vnd schadens davon bechomen, vnd wer in der phantvng geholffen ist, der schol nyemancz veintschaft darvmb dulden. Daz die red furbas also staet vnd verchert beleib, darvber ze ainem waren vrchund gib ich Hainreich von Pollnhaim in den brief versygilten mit meinem anhangunten jnsigel vnd zu ainer gezeugnuzz mit meinz vetern hern Jansen von Polnhaim anhangunden jnsygel vnd meins vetern Albr. von Polnhaim jnsygel vnd mit meins vetern Piligreims von Polnhaim anhangvndem jnsygel yn an allen iren schaden. Der brief ist gegeben nach Christes gepurd dreuczehenhundert iar vnd in dem vier vnd funifczisten iar an sand Bartholomeus tag."}
{"text": "Ich Eberhart von Waltse haubman ob der Ens bechenne mit disem vmb daz iehen zu Oberngrueb, daz von mir lehen ist vnd da Jans auf gesezzen ist vnd gelegen ist in Geleinstorffer pharr, daz ich diselben lehenschaft vreyleichen geben han dem gotzhaus ze Reichersperg vnd den erbierdigen herren . . dem probst . . vnd dem conuent daselbs durich Got vnd durich iers gepets willen. Vnd dar vber ze vrchund gib ich in disen offenn brief besigelten mit meinem insigel. Geben ze Newnburch bei dem Yn, do man zalt dreuczehen hundert iar, darnach in dem sechs vnd funfczigisten iar des samcztags nach Torothe tag."}
{"text": "Wir Cun von gottes gnaden abt vnd der convent gemainlich des gotzhus ze sant Gallen sant Benedicten ordens in Costentzer bistum gelegen, das an alles mittel zu gehort dem stul ze Rom, veriehent offenlich mit vrkund diz brieues, alz vns der edel hoherborne graff Hainrich von Montfort herre ze Tettnang die kylchen ze Wasserburg an vnsern tisch von dem babst incorperiert geschaffot hat, daz wir darvmb dem selben graff Hainrichen vnd sinen erben, ob er enwar, schuldig sint ffunfzehenhundert guldin guter an dem gold vnd swar an der gewiht, won aber wir im die selben guldin ietz inhendes nut ze gebenn habent, so hand wir ainhellklich mit guter zittlicher vorbetrahtung fur vns vnd vnser nahkomen dem selben graff Hainrichen vnd sinen erben die fruht vnd nutz der kylchen ze Wasserburg, die vns vnd vnserm vorgeschribnen gotzhus zu gehort vnd an vnsern tisch gefugt vnd incorperiert ist, versetzt vnd versetzzent inen mit vrkund diz brieues die selben nutz ze ainem rehten redlichen gewerten vnd werenden pfande vnd in rehtz pfandes wise fur die obgeschribnen ffunfzehenhundert guldin mit solicher beschaidenhait dingde vnd gedingde vnd in dem rehten, alz von stuk ze stukk hie nah an disem brief geschriben stat. Item des ersten, das si aller jarlich die selben nutz innemen haben vnd niessen sont, alle die wil vnd die selben fruht vnd nutz dennoht von in mit den vorgeschribnen guldin nut erlost noch erledgot sint, an alles abschlahen vnd abniessen der selben nutz. Item der selb graff Hainrich vnd sin erben sont och, alle die wil vnd die selb pfandung in iro hand stat, von den fruhten vnd nutzzen derselben kylchen ze Wasserburg an vnsern vnd vnserr nahkomen vnd an vnsers gotzhus schaden gantzlich dem bistum vnd ainem bischoff ze Costentz jarlich an verziehen vff sant Martis tag des haligen bischoffs weren geben vnd vssrihten zwaintzig pfund haller, die man dem bistum vnd ainem bischoff ze Costentz fur die quart der vorgeschribnen kylchen ze Wasserburg jarlich geben vnd vsrihten sol. Item der selb graff Hainrich vnd sin erben, ob er enwar, sond och babst vnd bischoff sturan vnd subsidia, als dik das ze schulden kumpt, vnd och consolationes vnd allu bischofflichu reht ainem bischoff oder ainem archidyacon jarlich geben vnd vssrihten, alle die wil die vorgeschribnen nutz von im oder sinen erben nut erlost sint. Item ez sol och ainem lupriester, den wir oder vnser nahkomen dahin gen Wasserburg setzzent, daselbs ze Wasserburg von den obgeschribnen nutzzen ze pfrund vor vs werden an alle minnrung zwaintzig malter baider korn gelich Lindower messes, item zwai fuder wins des selben messes, item die widern vnd der widmen nutz opfer vnd selgerat daran vnd an disen obgeschribnen stukken vnd nutzzen der egenampt graff Hainrich vnd sin erben den selben lutpriester nut sumen ierren noch bekrenken sont in dehain wis an geuerd, den selben lupriester der egenempt graff Hainrich vnd sin erben, ob er enwar, getrulich schirmen vnd von vnsers gotzhus wegen handhaben sont. Item ez sol och der selb lupriester ze Wasserburg die selben pfrund an win vnd an korn in nemen, an weihen stetten er wil, vnd sond in graff Hainrich noch sin erben, ob er enwar, daran nut sumen ierren noch das in dehain wis widersprechen. Item der selb lupriester sol och von siner pfrund bannales ainem bischoff ze Costentz oder ainem archidyacon weron vnd gantzlichen vsrihten. Item wir vnd vnser nahkomen habent och gewalt vnd gut reht, die vorgeschribnen nutz ze losenn von dem vorgenampten graff Hainrichen oder von sinen erben, ob er enwar, wenn vnd weles jares wir wellent, doch also vor sant Johans tag des Toffers ze sunnwenden mit dem nutz vnd darnach an den nutz, vnd sont denn dannenhin die vorgeschribnen nutz der dik genampten kylchen ze Wasserburg vns vnsern nahkomen vnd vnserm vorgeschribnen gotzhus ze sant Gallen von dem selben graff Hainrichen vnd von sinen erben gantzlich ledig vnd los sin. War aber, das vns vnsern nahkomen oder vnser gewussen bottschafft der egenempt graff Hainrich oder sin erben, ob er enwar, die losung verzugint vnd die vorgeschribnen guldin von vns nut enpfiengin oder in dem land nut enwarint, so mugent wir die vorgeschribnen guldin legen gen Costentz in die muntz gen sant Gallen in die muntz oder gen Lindow in die muntz zu des selben graff Hainrichs oder siner erben handen, ob er enwar, vnd sont denn da mit vns vnsern nahkomen vnd vnserm vorgeschribnen gotzhus ze sant Gallen die selben nutz der vorgeschribnen kylchen ze Wasserburg von dem selben graff Hainrichen vnd sinen erben gantzlich ledig vnd los sin. Item es ist och me ze wissent, wenn vnd weles jares wir oder vnser nahkomen die losung also tun wellent, der selben losung sol vns der egenempt graff Hainrich vnd sin erben, ob er enwar, gestatten mit vsgenomnen gedingden, das der selb graff Hainrich vnd sin erben, ob er enwar, die vorgeschribnen zwaintzig pfund haller fur die quart vnd och all babst vnd bischoff sturan vnd subsidia, alz dik das ze schulden kumpt, vnd och consolationes vnd allu bischofflichu reht von der dikgenempten kylchen ze Wasserburg dem bistum vnd ainem bischoff ze Costentz oder ainem archidyacon jarlich vsgeriht habint, alz vil vnd als vollklich, das die dik genampt kylch ze Wasserburg darvmb vnd von des wegen darnach nut angriffen noch bekumbert werdi weder mit gaistlichem noch mit weltlichem geriht, vnd das si damit von deswegen in dehain wis nut hafft gebunden noch vberladen si, vnd sol vns darvmb der selb graff Hainrich oder sin erben, ob er enwar, quitt brief vnd vrkund von ainem bischoff ze Costentz ald von dem, dem denn die selben nutz versetzt sint vnd zugehorrent, zogen vnd vns geben gantzlich an allen schaden, der dauon vns vnsren nahkomen vnd vnserm vorgeschribnen gotzhus ze sant Gallen vff stan vnd komen moht in dehainen weg. Item der selb graff Hainrich vnd sin erben, ob er enist, sond och die selben kylchen ze Wasserburg vnd die nutz, die darzu gehorrent, inen getrulich lassen beuolhen sin vnd die schirmen nah iren eren bi guten truwen vnd sont das pfand haben nah pfandes reht. Vnd des alles ze ainem offnen vnd waren vrkund habent wir vnser vnd des cappittels insigel offenlich gehenkt an disen brief. Der geben ist an sant Andres tag des haligen zwelfbotten in dem jar, do man zalt von Cristi geburt tusent druhundert ahtzig vnd aht jar."}
{"text": "Ich Heinrich von Chirichling vergich an dem brief vor allen den, di in lesent oder lesen horent, daz ich den abbte von Engelcell und sin sammung vor recht umb traib umb den zehnt daz Lebrorn und umb den zehnt uf den prauten ze zaizzenmower, wand mich bedauht, daz ich darzu recht hiet, do ermanten mich der vorgenante abtt und sin sammung, daz ich da dheinen slaht recht hiet noch haben solt uf den vorgeschribenen zehnt, da gestand ich ainvaltichlichen von miner ansprach umb denselben zehnt und verzech mich daran allez rechts, ob ich halt recht hiet oder haben solt daran. Do gabn mir der abtt und die sammung von Engelcell sibenthalb pfunt pfening und pin der gewert. Dez sint zewgen Rudolf von Prombach, Hadmar von Wildenhag, Wolfker von Eysau, Ott Matseer, Pauls von Wildenhag, Leutolt der schriber und Christian von sand Andre und ander biderb leut, und daruber gib ich den brief versigelten mit minen insigel. Daz ist geschechen, do van Christes purt waren dreuzehenhundert iar darnach in den vierten iar an dem achten tag nach dem Perichtag."}
{"text": "Ich Chvnrat von Chappelle tun chvnt allen den, di disen brif ansehent vnd horent, di nv sint vnd noch chvnftig werdent, daz ich dem erberm abt vnd der samnung ze Wilhering durch got vnd durch ir gebet han geben lieplich vnd redlich daz recht vnd die vreiung in meinem geriht, daz ich von minen herren von Scvnberch ze lehen han, daz weder ich noch mein Rihter von des vorgenanten chloster levten oder gutern dhain schuld rihten sulen, nven alein dise drei sachen, daz ist den totslag vnd di devf vnd di nothnuft, di zv dem tott zihent, vnd di dreier sachen einer schuldich werdent, der sol ich mich oder min Rihter vnderwinden, als si mit gurtel sint vmbuangen vnd sulln mit ir gut, swaz daz ist, icht haben ze schaffen. Aber di andern sache vnd schulde sol der vorgenant abt oder swem er ez enphilht, auf sinem gut rihten, als er daz selbe reht vnd di selben vreiung von alten ziten her von minen herren von Schovnberch hat gehabt vnd daz Chloster her hat braht vnd auch in auz nam min her Heinrich der oelter von Schovnberch an sein selbs stat vnd an siner vetern stat, do ich daz geriht von im enphie. Daruber so tun auch ich dem vorgenanten Chloster di gnad, daz weder abt noch sein levt vor minem Rihter solln zu reht sten oder mit dhain sachen beswart vnd gemwet werden, besvnder swas gein im oder gein sinen levten in minem gericht ze sprechen ist, daz sul er selbs enten, als dann reht ist, vnd daz in daz stet vnd vnuerchert ebichlich beleibe, so gib ich in disen brif ze vrchunde versigelt mit minem Insigel vnd bestegt mit den zevgen, di hie geschriben sint, daz ist her Vlrich von Chappelle, min veter, her Heinrich von volchenstorf, her Heinrich von Lonstorf, her Heinrich von Travn, her Rudolf vnd Heinrich von Alharting, her Heinrich von Alharting der Rihter, her Walchvn von percheim vnd ander piderb levt genuch, die da bei waren. Daz ist geschehen, do von Christes geburt waren Tausent iar vnd zwaihundert vnd in dem drev vnd nevntzigisten iar an vnser vrovntag ze der Lichtmessen."}
{"text": "Ich Hans Fryg von Stalringen ain frye lantriher in Hego vnd in Madach an mines genadigen herren stat graf Wolframs von Nellenburg vergich offenlich mit disem brief, dz ich in dem jar vnd vff den tag, als diser brief geben ist, ze Aygeltingen an offem lantgeriht offenlich ze geriht sazz, vnd kom da fur mich des erwirdigen gaistlichen fursten Cunen apt ze sant Gallen erberu vnd gewissu botschaft vnd zogt da vor offem lantgeriht ainen gutten redlichen fryhait brief der fryhait vnd genade, so der aller durchluhtigost furst vnd herre Wentzlaw von gottes genaden Romscher kung dem vorgenanten fursten apt Cunen ze sant Gallen geben vnd gethan hat, bat im den lesen vnd verhoren, vnd stund der selbe fryhait brief von wort ze wort also: Es folgt der Text von Nr. .Do der selbe fryhait brief also von wort ze wort aygenlich gelesen vnd verhoret ward, do batt im des obgenanten fursten apt Cunen von sant Gallen gewisser botte mit vrtail ze eruarent, ob man dem ietzgenanten sinem herrem von sant Gallen des selben fryhait briefes nit billich ain abgeschrift, das ain vidimus haisset, vnder des lantgerihtes insygel geben solt. Da fragt ich vmb vnd ward mit rehter gemainer vrtail ertailt vnzerholen, dz man im des fryhaitbriefes, so da gelesen vnd verhort ward, des abgeschrift hie ob aygenlich geschriben stat, billich ain vidimus vnder ditzz lantgerihtes insygel geben solt. Vnd des ze vrkund der warhait han ich der obgenant lantrihter des obgenanten lantgerihtes ze Aygeltingen insygel offenlich gehenkt an disen brief. Der geben ist ze Aygeltingen nach rehter vrtail, do man zalt von Cristus geburde druzehen hundert jar vnd in dem sechs vnd ahtzzigosten jare, an dem nahsten frytag vor sant Vrbanus tag."}
{"text": "Ich Chunrat Hauser vergich vnd tun chund allen den, di disen brief sehent lesent oder hornt lesen, daz ich ze den zeiten, do ich daz wol macht getvn, mit wol verdahtem mvt vnd mit gutleichem willen mein vnd vrown Agnesen meiner Hausvrowen vnd aller vnserr peder Erben, swi di genant sind, iz sein Svn oder Tochter, meins rechten vreyn aigens, daz mich von meinen prudern an gevallen ist ze rechter fuzicht getailt, auf dem halben Hof datz Eitzendorf, den der zoendel von vns gehabt hat, gegeben han ledichleich ab meiner sel zv einem ewigen selgeraet sechzich phenning gelts dem Gotshaus vnd der Samnung ze Paumgartenperig mit aigenschaft vnd mit alle dem recht, als ich in han inn gehabt in rechter aigens gwer vnuersproehenleich, versucht vnd vnuersucht, ze holtz vnd zeveld, vnd pin auch ich vnd alle mein erben des selben guts des vorgenanten gotshauss vnd der Samnung vnd swer daz gut von in hat gewer nach landsrecht. Taet in dar vber das selb gut iem ze streit, der schol meinem herren hern Jansen von Chappelln, der des selben gotshauss vogt ist an des landfursten stat, geben sechzich phunt newer wienner phenning an sand Michels tag ze rechtem satz. vnd di selben phenning schol der selb her Jans von Chappelln oder sein Erben dem Gotshaus legen an ein ander aigen nach der gewizzen vnd nach der Samnung rat. Daz alle die vorgeschriben red staet vnd vnzebrochen beleib, gib ich dem vor genanten gotshaus vnd der Samnung disen prief bestaetigt mit meinem insigel zv einem warn gezeug vnd ewigen vrchund. Des sind gezeug her Jans von Chappelln, her vlreich von Grvnnburch, her Alber vnd her Hadmar von volchenstorf, her Ott vnd Vlreich mein paid pruder, her Hoertneid von chvleub, her vreytel von winthag, Hainreich der Imptzinger, Hainreich, Wetzel vnd Marquart von oerbing vnd dar tzv pidber laeut genvg. Daz ist geschehen vnd ist der prief gegeben, do von Christs gepurd ergagen warn drevzehen hundert Jar, darnach in dem drev vnd zwaintzigisten Jar des Svntags vor mitter vasten."}
{"text": "Allen den die disen brief sehent oder horent lesen, chund ich Wisent purger ze Aspach vnd vergich offenleieh an disem brief, daz ich han verchauft vnd ze chauffen geben meinem lieben herren bischolf Chuenraden von Freysing vnd seinem goczhaus ze Freysing mein lehen daz ich ze Abolstorf het da der Hungerperger auf siczet, mit allen den rechten so dar zue gehoert vnd von alter gehoert hat, besuecht vnd vnbesuecht, daz selb lehen mein recht lehen waz von meinem herren bischolf Chuenraden ze Freysing vnd seinem goczhaus ze Freysing, daz lehen ich meinem herren von Freysing vnd seinem goczhaus auf han geben vnd han mich aller der recht an dem lehen verzigen di ich het oder gehaben mocht, fuer mich selb vnd fuer mein hausfrawen vnd fuer all vnser erben, vnd han dar vmb enpfangen von meinem herren bischolf Chuenraden von Freysing vnd von seinem goczhaus sibenczehen pfunt Wienner pfenning vnd pin der selben sibenczehen pfunt von meinem herren bischolf Chuenraden vnd von seinem goczhaus gar vnd gancz gewerd. Vnd zu einem waren vrchund aller ding als da vor geschriben stat, so han ich im disen brief geben versigelt wan ich aygens insigel nicht enhan, mit Chuenrades Puechawe vnsers richters insigel ze Aspach. Diz sint zeug di pei dem chauff gwesen sint, Hauk der Gesiczer, Pernger der Vidorfer, Vlreich Prukpech richter ze Waydhouen, Herman Haesib, Chunrat Puechawe vnser richter ze Aspach. Ich Chunrat Puechawe richter ze Aspach, durch pet Wisentez purger ze Aspach wan er aigens insigels nicht enhet, han ich mein insigel gehench an disem brief zue einem vrchund aller der ding als da vor geschriben stat. Dirr brief ist gegeben ze Waydhouen, do man zalt von Christez gepurt dreuezehen hundert iar, dar nach in dem zwai vnd dreisgistem iar, an dem naechsten Samcztag vor sant Thomans tag dez zwelif poten ze Weichnaechten."}
{"text": "Allen den, die disen brief an sehent lesent oder horrent lesen, tunt wir Eberhart von Strass custer ze Munster in Ergo vnd Eberhart von Strass sin vetter sesshaft ze Vrownuelt kunt vnd veriehent offenlich mit vrkund diss briefs fur vns vnd alle vnser erben vnd nachkomen, die wir vesteklich her zu bindent, das wir mit guter vorbetrahtung vnd beschaidenhait vnd von vnserr grossen geltschuld wegen, dar vmb wir grosslich an wachsendem schaden stundent, die vesti vnd burg Spiegelberg in Costenzer bystum gelegen, lut vnd guter, so dar zu gehorrent, als vns von vnserm lieben ohan Guntran salgen von Spiegelberg an erstorben sint, reht vnd redlich verkoffet habint, als hie nach gescriben stat vnd als su hie genemmet sint, des ersten die vesti vnd burg Spiegelberg in Costenzer bystum gelegen die ruti den bongarten den akker vnder dem bongarten gelegen ob der selben vesti die hofraitinen alleklich, die zu der vesti gehorent, das burgstal, da die burg vff stat, die burghalden zwen wingarten gelegen an der selben burghalden den bongarten vnder dem ainen wingarten vnd den torgel dar inne, den Tobelhof, ain gut genant des Valken gut, ain wise genant du Hub wise, ain wise genant des Wezels wise, ain gutli genant in dem Biuang, ainen hof genant der Wingart, ainen bongart genant des Sweglers bongart, ain bongart genant des Mitlers bongart, den holz akker vnder kilchen, ain gut genant des Fridolzhofers gut, ain hofstat genant des Frolichen hofstat, die hub den wisblez in Gundelzbrunnen, die da gehorrent in des Fridolzhofers gut, die wise die ruti hinder Bilch, den akker in Flanzen, du hofstat genant des Vischers hofstat, das holtz genant Schaidegg, die vogtay vber das dorf ze Wezzicon geriht twing vnd bann vber holz vber veld vber lut vber guter, die zu dem selbun dorf gehorrent vnd in dem selben dorf gesessen sint, vier pfunt zwelf schilling funf pfenning Costenzer munss vsser dem selben dorf jarlichs geltes ze vogt reht, zehen schilling pfenning der vorgenanten munss ze lonstur, aht schaf zwainzig hunr druzehen fuder buwes alles jarlichs geltes vsser der selbun vogtay vnd dorf ze Wezicon, funfzehen tagwan ze mayen funfzehen tagwan ze herbst in die obgenanden reben och vss den obgenanden gutern ze Wezicon vnd och alle die reht vnd nutz, alls die von Spiegelberg vnd wir bis her genossen habint vsser dem selben dorf vnd vogtay, vnd alle die manschaft, die Guntran salig von Spiegelberg ze lihen hatt, vsgenomen das die Verren von Frownuelt vnd von Wintertur von im ze lehen hatten, wir hant och verkoffet mit der vorgenanten vesti dis nachgescribnen lut Vlrichen vndern Bornen zwai siner kind, Hansen Frolich sin wip vnd siner kind funfi, Mahthilt in dem Wald zwen ir sun, die Jochin von Halden Johans ir sun ir tohter Ita zwai ir kind, Rudi Wagner von Winuelden, Adelhaiden Treffin vnd ir tohter von Wisendangen, Cuni Frolich von Wingarten Annen sin tohter zwai ir kind, Cuni von Haiterschen, Gutan Claus Pengglers wip zwai ir kind, Rudin Sigi sin wip vnd dru siner kind, Eberli von Haiterschen, Adelhaiden des Wagners wip kind, Cunin Fridolzhofer, Ita Rudis tohter von Haiterschen, Hainrichen vndern Bornen halben, Cunin Winzurn, Johans Rumpfli vnd siner kind ains, die selben lut vnd och die obgenanden vesti guter geriht vogtay twing vnd bann, als vor ist gescriben, hant wir mit gutem wisem rat vnser frund vnd ander erber lut mit allen den rehten nuzzen vnd gewonhaiten, so dar zu ald in die selben guter vnd vesti gehort oder gehoren sol von reht ald gewonhait, mit hus mit hof mit hofraitinen mit holz mit veld mit wun mit waid mit wisen mit akran mit wasen mit zwi mit wasser mit wasserrunsen mit steg mit weg mit in gengen mit vs gengen mit allen zu gehorden vnd och mit allen den rehten vnd gewonhaiten, als die von Spiegelberg vnd wir bis her braht inne gehebt vnd genossen hant, fur vns vnd vnser erbun aines rehten redlichen bestaten vngeuarlichen ewigen koffes ze koffen geben den edlen wolerbornen herren graf Donaten vnd graf Diethelmen von Tokkenburg gebrudern grafen ze Brettengo vnd ze Thafaus vnd och allen iren erbun vnd nachkomen vnd gebent inan es koffen reht vnd redlich mit vrkund diss briefs fur vns vnd alle vnser erben vnd nachkomen, die wir vesteklich her zu gebunden habint, vmb ailf hundert vnd drissig vnd dri guldin guter vnd genger, der selben guldin wir von inan gar vnd ganzlich bezalt vnd gewert sint mit baren guldin vnd in vnsern vnd vnsrer erbun offen nutz vnd schinbern nutz komen vnd bewendet sint an den stetten, da wir vnsern vnd vnsrer erben wachsenden schaden mit furkomen vnd gewendet habint. Wir hant och die vorgenanten vesti vnd burg, als die graben begriffen hant, die hofraiti die burghalden vnd zwen wingarten an der selben halden vnd den Tobelhof mit allen rehten vnd zugehorden von ainem bischof von Costenz fur reht lehen, die obgenanden vogtay ze Wezzicon fur lehen von dem hailigen rich vnd dz gut genant des Fridolzhofers gut fur reht ledig aigen vnd allu vorgenanten anderrn guter lut vnd manschaft fur lehen von Tokkenburg, mit allen rehten nuzzen vnd gewonhaiten vnd mit aller zu gehord vnd mit allem dem, so von reht ald gewonhait dar zu oder dar in gehort oder gehoren sol von reht oder gewonhait, es sig benemt oder vnbenemt, denan vorgenanten edlen wolerborn herren graf Donaten vnd graf Diethelmen von Tokkenburg gebrudern baiden gemainlich vnd vnuerschaidenlich vnd im erben geuertgot vf geben vnd ze im handen braht, als reht sitt vnd gewonlich was vnd als es kraf hatt vnd haben sol vnd mag nu vnd hernach, vnd won wir den selben koff gen den vorgenanten herren wissentlich als reht vnd redlich vnd als vngefarlich getan vnd vollefurt habint, so habint wir vns baid gemainlich vnd yetwedre besunder die vorgenanten herren graf Donat vnd graf Diethelm von Tokkenburg gesezt in liplich vnd nutzlich gewer der vorgenanten vesti lut vnd guter mit allen zu gehorden. Wir habint och mit wolbedahtem mut wissentlich entwert vnd verzigen vnd entwerent vnd verzihent vns mit vrkund diss briefs fur vns vnd alle vnser erben vnd nachkomen aller aigenschaft aller manschaft aller lenschaft aller kuntschaft aller besazzung aller gewer aller zugnust lut vnd brief vnd sunderlich des rehten, dem man spricht gemain verziehen vervah nit, vnd och des rehten, da mit wir vs geziehen vnd gesprechen mohtin, das wir in dem vorgenanten koff in dehain wis oder in dehainen weg betrogen warint ald das wir der vorgenanten guldin nit ganzlich bezalt vnd gewert warint, vnd och aller der rehten gaistlichs vnd weltlichs gerihtes, die ietz gesezt vnd gemacht sint oder her nach gesezt oder gemacht mohtint werden, vnd och aller der vordrung vnd ansprach, so wir zu der vorgenanten westi lut vnd gutern ganzlich oder an dehainen tailn von reht oder gewonhait ye gehebt habint vnd wir vnd vnser erben hernach yemer gewinnen vnd erwerben mohtin in dehain wise oder in dehainen weg. Wir die vorgenanten Eberhart vnd Eberhart von Strass habint och gelobt vnd lobent och mit vrkund diss briefs mit vnsern guten truwen, die vorgenanden vesti lut vnd guter alleklich ze entrihen ledig vnd los ze machen an allen den stetten, da su haft sint, ane allen im schaden, vnd habin och gelobt vnd lobent mit vrkund diss briefs, der vorgenanden vesti lut vnd gutern reht wer ze sinne nach dem rehten baid gemainlich vnd vnsrer yetwedre besunder vff gaistlichen vnd weltlichen gerihten, wa wenn ald wie dik die vorgenanden herren von Tokkenburg oder ir erbun des bedurfint dar vmb vf getriben an gesprochen werdent, daz wir vnd vnser erbun su vnd ir erben vnd nachkomen dar vmb versprechen vnd verstan sollint ane allen im schaden vnd ane allen furzug vnd widerred. Die vorgenanden herren von Tokkenburg vnd ir erbun hant och vollen gewalt, ob su angesprochen werdint von der vorgenanten vesti luten vnd gutern wegen allen oder an dehainen tailn, an reht ze bieten vor vnsrer gnadigen herschaft von Osterich vor ir raten vor ir lantgeriht oder vor dem byschof von Costenz, dannen die vorgenand vesti lehen ist, da sont wir su och verstan in aller wise vnd rehten, als vor gescriben ist. Vnd her vmb vnd vmb alle vorgescribnen ding vnd geding ze merer sicherhait so hant wir obgenanden Eberhart von Strass custer ze Munster in Ergo vnd Eberhart von Strass sin vetter zu vns ze rehtem angulten vnd wem geben vnd gesezt den fromen Cunraten von Gachnang sesshaft ze Keficon, der och mit vns fur sich vnd sin erben mit guten truwen in aides wise gelobt hat, allu vorgescribnu ding vnd geding stuk vnd artikel ze volfuren ze entrihen wer ze sinne stat ze haben in aller wise, als wir vns hervmb verbunden habint, als vor gescriben ist. Dar zu habint wir och vnd der selb Cunrat von Gachnang zu vns ze rehten burgen vnd giseln geben vnd gesezzet dis nachgesribnen erbern lut Johansen von Brunberg, Rudolfen von Wellenberg, Cunraten von Munchwille, Johansen Schulthaissen von Griffense, Herman Scharpfenberg vndervogt ze Frownuelt, Clausen Amman burger ze Frownuelt, die och mit ir guten truwen in aides wise gelobt hant. Beschah, das wir der vorgescribnen ding vnd geding stuk vnd artikeln ganzlich oder an dehainen tailn nit tatint vnd vollefurtint in aller der wise, als vor gesriben ist, wenne wir die an gulten alle drie oder dehainer vnder vns oder die vorgenanden burgen vnd gisel oder dehainer vnder inan dar vmb ermant werdent ze hus ze hof oder vnder ogen mit botten ald mit briefen, so solint vns vnd der denn gemant ist nach der ersten manung antwrten mit sin selbes lib gen Wintertur oder gen Wil in der stett aintweder, weder der wil, der denn gemant ist, inwendig den nachsten aht tagen in ains offen wirtes hus vnd da ye zwai vnuerdingti mal nemen vnd laisten ye ze dem tag ane alle gefard, war aber, das sich dehainer selb nit antwrten laisten wolt ald moht, der sol vnd mag ainen erbern kneht mit ainem mussigen pfart an sin statt legen in der vorgenanten stett aintweder mit wissen der vorgenanden herren oder ir ampluten vnd der ze den maln als tur kom, als er selber laist, ane geuard, vnd wenn sich vier wohen ergant vnd vskoment nach der ersten manung, so hant die vorgenanden herren von Tokkenburg vnd ir erbun vnd ir helferr vollen gewalt vnd friges vrlob, vns vnd vnser erben den obgenanden angulten Cunraten von Gachnang vnd sin erben dar vmb ze noten ze pfenden an ze griffen mit geriht vnd ane geriht an vnsern luten vnd gutern, wa wenn vnd wie es inan vnd im erben fuglich vnd notdurftig ist, vff dem land vnd in den stetten, bis su des, dar vmb su denn gemant hant, ganzlich vsgeriht vnd gewert werdent, vnd sollint doch dar vmb dester minder nit laisten, beschah och, daz der vorgenanten burgen dehainer brach vnd nit laist, als vorgesriben ist, den hant och die vorgenanten herren ir erben vnd ir helfer vollen gewalt vnd friges vrlob ze noten an ze griffen als vns in aller wise, als vorgescriben stat, vnd sol vns noch vnser erben noch die vorgenanten angulten noch burgen noch ir erben noch der angulten vnd burgen lut noch guter hie vor noch da wider nit schirmen noch gut sin enkain geriht gaistlichs noch weltlichs noch enkain frihait des kaisers der herren der stetten der burgen des landes noch enkain burgreht stettreht lantfrid lantreht noch enkain geselleschaft gesezt noch gewonhait noch enkain ander sach noch furzug, die obgenanden edlen herren von Tokkenburg vnd ir erben hant och gewalt vnd friges vrlob, vns obgenanden angulten vnd och burgen allen ald ainem oder zwain, wie es inan da mit fuglich ist, tag ze geben oder ze manen, wie dik es inan fuglich ist, vnd sol inan noch im erben endehainen schaden bringen. War aber, das vnser angulten oder burgen dehainer ab gieng von todes wegen oder vnnutz wrde von dehainer ander sach wegen, so sollent wir inwendig dem nachsten manot, so er an vns geuordrot wirt, ainen andern als gewissen an des abgangen statt geben, tatint wir des nit, wenn wir denn dar vmb ermant werdent von den obgenanden herren von Tokkenburg ald von ir gewissen botten, so sont wir vnd die andern, die den dar vmb gemant werdent, laisten in aller wise, als vorgesriben ist, bis inan ain ander angult vnd burg wirt geben vnd gesezt an des abgangen statt. Wir obgenanden von Strass haben och gelobt, den vorgenanten angulten vnd burgen ze entrihen vnd ledig ze machen von allem dem schaden, in den su koment von dirr burgschaft vnd giselschaft wegen, ane allen im schaden, tatint wir des nit, so hant su vollen gewalt vnd friges vrlob, vns vnd vnser erben ze noten an ze griffen als vnser obgenanden herren von Tokkenburg, als vor gesriben stat. Vnd des ze warem vnd offem vrkund vnd ze ainer staten sicherhait aller vorgescribner ding vnd geding stuk vnd artikeln so hant wir obgenanden Eberhart von Strass custer ze Munster in Ergo vnd Eberhart von Strass sin vetter sesshaft ze Frownuelt vnsru aigenu insigel offenlich gehenket an disen brief. Wir die obgenanten Cunrat von Gachnang angult, Johans von Brunberg, Rudolf von Wellenberg, Cunrat von Munchwille, Johans Schulthaiss von Griffense, Herman Scharpfenberg vndervogt ze Frownuelt, Claus Amman burger ze Frownuelt burgen vnd gisel veriehent ainer ganzen warhait aller der ding vnd geding stuk vnd artikeln, so die obgenanden von Strass von vns an disem brief veriehen hant vnd als von vns an disem brief gesriben stat, vnd des ze vrkund vnd ze ainer staten sicherhait aller vorgesribner ding vnd geding stuk vnd artikeln so hant wir och all vnsru aigenu insigel offenlich gehenket an disen brief zu der vorgenanten von Strass insigel. Dirr brief geben wart ze Frownuelt in der vorgenanten statt an dem nachsten mantag nach sant Thomas tag des zwelfbotten vor wihennaht in dem iar, do man zalt von Cristus druzehenhundert iar, sybenzig iar, dar nach in dem sehsten iar."}
{"text": "Wir Seifrid zv den zeiten apt von gotes gnaden, vnd ich Gerhart zv den zeiten prior, vnd die samnvnge des gotshauses sand Lamprehtes ze Altenburch gemaine, veriehen vnd tvn chvnt allen den, die disen prief lesent oder horent lesen, die nv lebent vnd hernach chvnftich sint, daz wir angesehen haben die andaht vnd die grozzen liebe, die der erbaer herre her Hadmar von Svnnenberch, der zv den zeiten zv Assparn gesezzen was, gegen vns vnd gegen vnserm gotshavse gehapt hat, vnd der vns vnd vnserm gotshavse geben hat lavterlichen dvrch got vnd durch seiner vodern sele willen vnd auch dvrh seiner selber sele hail die chirchen sand Pangratien da ze Assparn mit aller der gvlte, die darzv gehoret, vnd darnah mitsamt vns apt Seifriden vnd mit vnser samnvnge daz erworben hat gegen unserm herren pischolf Wernharten von Pazzawe, vnd gegen hern Gotfriden dem tumprobiste, vnd gegen hern Wolfgeren dem techent, vnd gegen den chorherren gemaine von Pazzawe, swie die zv den zeiten genant waren, daz sie durch ir sele willen vnd ze fvdrvnge vns vnd vnser samnvnge vnd des spittales, da dreizehen ewige dvrftigen inne sein svln, daz der vorgenant her Hadmar gestiftet hat ze Altenbvrch, geben habent ain tail der vorgenanten chirchengvlte, die hernah geschriben stet. Den grozzen zehenten da ze Assparn, den grozzen zehenten da ze Ameyz, den grozzen zehenten da zv dem Aigen, den grozzen zehenten da ze Zwentendorf, vnd den grozzen zehenten da ze Wenzenstorf, die geachtet sint fvr fwnfzich mvtte allerlaye getraides; darzv den weinzehenten in dem Voytsperge, vnd den weinzehenten ze Ameyz in dem perge, der da haizzet die Dornleite, vnd den weinzehenten zv dem Aigen mit perchrehte mit al, vnd alle die phenninggulte, die zv der vorgenanten chirchen gehorent, die mit wisoede mit al geachtet sint fur sibenzehen phvnt geltes, vnd alles daz, daz zv der vorgenanten chirchen ee gehort hat, vnd daz ze vnret hin dan chomen ist. Vber daz alles so hat vnser herre pischolf Wernhart von Pazzawe mit vnserm gutem willen vnd nah wisem rat der vorgenanten chirchen sand Pangratien ze Assparn beschaiden, da wir vnd vnser nahchomen die selben chirchen mitleihen svln, daz ist mit taeglichem nvtzze, mit zwain chirchen die darzv gehorent, vnd die der vorgesprochen chirchen tohter sint, dev aine leit ze Ameyz, vnd die ander ze Wenzenstorf, mit allem chlainen zehenten, mit pawe zwayer lehen, die zv der widme gehorent, mit anderhalbem weingarten, der ain gantzzer weingarte leit in dem Voytsperge, vnd der halbe weingarte in dem Chirhperge, vnd mit allem dem wismad, daz zv der chirchen gehoret, vnd mit dem grozzen zehenten da ze Nassensletz, vnd mit dem grozzen zehenten da ze Durrensletz, vnd mit den grossen zehenten da zv den Algerstorfen, paiden der geachtet sint fvr zwenzich mvtte allerlaye getraides, vnd mit dem weinzehenten in der Hasenleiten, vnd mit dem weinzehenten in dem Chirhperge, vnd mit dem weinzehenten in dem chlainen pergelein, vnd mit dem weinzehenten in der Leimgruben. Daz gut allessamt, iz sei paw, getraide, gvlte, weingvlte, taeglicher nvtz, wismad, oder chlainer zehente, ist allessamt follichlichen geachtet fvr sibenzich phvnt geltes. Vnd swaz von dem hivtigen tage zv den sibenzigen phvnden geltes zv der vorgenanten chirchen sand Pangratien da zu Assparn durh got geben wirt, damit suln wir apt Seifrid von Altenburch vnd vnser nahchomen die selben chirchen leihen dvrh got ainem erbaern priester, der selbe dritte priester da sei, ze lobe vnd ze eren dem almehtigem got, vnd ze troste vnd ze hilfe allen glavbigen selen, also, daz weder wir noch vnser nahchomen mit dem selben priester noch mit seiner gvlte niht svln ze schaffen haben. Daruber so veriehen wir, daz der vorgenant herre her Hadmar vns vnd vnserm gotshause geben hat neun phunt geltes vnd dreizehen phenninge geltes de ze Graevinnensvlcz vnd da ze Choetesprunnen, darzv so hat er vns geben sechs phunt geltes, dei daligent fivnftehalp phunt vnd dreizzich phenninge da ze Haedrichestorf bei Poystorf auf ackern, die er gechavft hat wider vrowen Peterssen von Wolfgerstorf, der got gnade, so ligent ir ze Durrenchrvt avf ainem lehen siben schillinge geltes, vnd da ze Aloldestaye ain halp phvnt geltes, davon wir vnd vnser nahchomen svln alle jar mit fivnf phvnden phenningen seinen jartag begen des naehisten Mentages nah sand Cholmannes tage, daz man seiner sele dester vleizehlicher gedenche, vnd von dem sechsten phvnde geltes svlen wir haben ain ewiges lieht in seiner chappellen zv dem liehte, daz er vor da gestiftet hat, der dan zway ewige lieht werdent. Dvrh die gnade vnd durh die triwe vnd dvrh die andaht, die der vorgenant her Hadmar zv vns vnd zv vnserm gotshavse gehapt hat, davon so pinten wir vns vnd alle vnser samnvnge, die nv ist vnd nah vns chvnftich wirt, daz wir alle tage haben svln drei ewige messe in seiner chappellen, die er da ze Altenburch gestiftet hat. Darzv svln wir im spisen dreizehen ewige durftigen in seinem spittale, daz er avch da ze Altenbvrch gestiftet hat, vnd svln ieglichem siechen besondern geben ewichlichen alle Svntage, alle Erihlage, vnd alle Phintztage zwo rihte des morgens, vnd zwo rihte des nahtes, der aine sol sein von fleische, vnd die ander von miliche vnd von chaese; darnah so svln wir geben ieglichem siechen besonder des Mentages, des Mittichens vnd des Samztages des morgens zwo rihte, vnd des nahtes zwo rihte von miliche vnd von chaese, vnd des Freitages svln wir geben ieglichem siechen des morgens zo rihte, vnd des nahtes zwo rihte von vastmvese. Vnd svln ieglichem siechen geben alle tage ain trinken weins, der zwelife an ain viertail gent. Darzv so svln wir geben alle jar an dem Charfreitage ainem ieglichen siechen zu gewande vier ellen grawes tuches, vnd zwelif ellein leineins tvches. Vber daz alles svln wir geben ainem ieglichen siechen in dem dritten jarn vier ellen grawes tvches zv ainer decke, vnd in dem fiunften jare so svln wir in ir vedergewant pezzern, vnd alles daz der in durft ist. Vnd svln avch wir vnd, vnser nahchomen daz ewichlichen tun, jz ensi dan also vil, daz vns irre ehafte not des landes, daz man wol erzelen mvgen, vnd swaz gepresten das chloster des selben hat, daz sol daz spittal vnd die siechen gleih mit der samnvnge des chlosters tragen, also: jst daz ain priester in dem vorgenanten chloster ze Altenburch ist, so sol zv ainer gehugenvsse vnd zu ainer gedenchnvsse in dem spittale sein ain sieche; vnd swanne daz ist, daz sich daz chloster pezzert an der samnvnge vnd an der gvlte, so sol sich daz spittal pezzern mit den siechen, also verre, daz sie paide an ir vollen chomen. Vnd swa wir apt Seifried vnd vnser samnvnge ze Altenbvrch, die nv ist vnd noch chvnftich wirt, daz vorgenant almosen alles, daz vor an disem prieve geschriben stet, niht leisten vnd staete behalten, des man vns mit erbaern levten an erbaern sachen vberchomen mag, so sol die vorgenante chirche da ze Assparn mitsamt aller der gvlte, die vor an disem prieve geschriben stet, gentzlichen vnd vreilichen von vns ledich sein den grawen vrowen da ze Sand Bernharten, die vorgenanten messe vnd daz vorgesprochen almvsen davon ewichlichen zv begenne, zv gleicher wise, als wir solden getan haben. Waer aber daz, daz die vrowen von Sand Bernharten des niht taeten noch tvnen wvlden, so sol die vorgenant gvlte alle, swie so die genant ist, herwider auf die chirchen sand Pangratien da ze Assparn gevallen zv allem dem reht, als sie vor ir gewesen ist. Wir tvn avch chvnt daz der eegenant her Hadmar, oder der eltiste seiner nahchomen, sol der vorgesprochen gvlte vnser vogt sein ane des chlosters schaden, zv allem dem reht als sie der vorgenant her Hadmar gestiftet hat. Vnd swa daz waere, daz er des niht entaete ane des chlosters schaden, daz wir mit erbaern levten vnd mit erbaern sachen vor dem landesfvrsten avf in pringen mvgen, so sol vns vnd vnser samnvnge ze Altenburch die vorgenant vogtaye var im ledich sein, mit hilfe vnd mit rat des landesfvrsten, vns vber daz vorgenant gvt ze nemen ainen andern vogt, der naehisten seiner erben ainen, swen wir wellen, der vns vnd vnserm chloster nvtz vnd gvt sei. Daz dise rede vnd dicz almosen fvrbaz von vns apt Seifriden, vnd von vnser samnvnge da ze Altenbvrch, vnd von allen vnsern nahchomen ewichlichen staete vnd vnzerprochen beleibe, darvber so haben wir apt Seifrid vnd die samnvnge gemaine von Altenburch geben dem vorgenanten herren hern Hadmaren von Svnnenberch vnd allen seinen nahchomen disen prief ze ainem sihtigen vrchvnde, vnd ze ainem offen gezevge, vnd ze ainer ewigen vestnunge diser sache, versigilten mit vnsern jnsigiln, vnd mit vnsers herren jnsigil pischolf Wernhartes von Pazzawe, vnd mit der erbaer herren jnsigil apt Wilhalmes von den Schotten ze Wienne, vnd apt Hainriches von dem Choetwige, vnd mit hern Levtoldes jnsigil von Chvnringen, der zv den zeiten schenke was in Osterreiche, vnd mit hern Stephans jnsigil von Meyssawe, der zv den zeiten marschalch war in Osterreiche, vnd mit hern Chvnrades jnsigil von Potendorf, vnd mit hern Otten jnsigil von Zelkingen, die alle diser sache gezevg sint mit ir jnsigiln, vnd ander erbaer herren genvch, den dise sache wol chvnt ist. Diser prief ist geben ze Wienne, do von Christes geburt waren ergangen tavsent jar, drev hvndert jar, jn dem achten jare darnah, an dem Ebenweihtage vnsers herren."}
{"text": "Ich Chunrat der Volchrat und mein hausfraw Margaret und all unser erben wier verjehen, daz wier haben ze chauffen geben unsern czehent cze Puesbig unserm lieben frewnt Fridreich dem Puesinger und Lippen von der Stiegen ier payder hausfrawn und ieren erben um sex und czwaincz phunt gueter wiener phennig der wier gancz und gar gericht und gewert sein, und der vorgenant czehent ist gelegen in Swanser pfar und der unser rechtcz lehen ist von unsern genedigen herren den herczogen von Osterreich, und geben in auch den selben czehent mit nuczen und rechten und eren di darczue horent gesuecht und ungesuecht, und sein auch dezselben czehents ier gewer an aller stat wo in dez not geschicht mit dez lants recht ob der Ens. wer aver daz in an der gewerschaft icht abgieng, waz schaden si des neinen den schullen si haben auff unsern trewn und auff aller unser hab. wer aver daz wier den czehent wollen verseczen oder verchawfen, so schulle wier in die nechsten erben an noten, wolten si dan darauff nicht leichent oder chaufen so schol wier unsern frum da mit schaffen wo wier aller pest mugen, da schullen si uns nindert an ierren. Daz die red stet und unverchert weleib daruber gib ich vorgenanter Chunrat Volchrat den prieff versigelt mit meinem anhanunten insigel. Und ze einem pezzern urchund mit meines lieben swager Marcharts dez Hebichler anhangunden insigel. Geben nach Christes gepurd drew czen hundert jar darnach in dem sibenczisten jar an sand Vyten tag."}
{"text": "Wir graue Kraft von Toggemburg, graue Friderich vnd graue Diethelm von Toggemburg gebrvdere sine geuettern, kvnden allen, die disen brief sehent, lesent oder horent lesen, daz Heinrich vnd Chunrat von Eppemberg gebrvdere den hof ze Ramsowe, den si von vns ze lehen hant, mit allem rechte, so dar zv gehort, vnd mit vnser hant willen vnd gunst ze rechtem pfande hat versetzet fron Katherinen ir swester, dv Chunratz von Horwe euch wirtin ist, vnd dem selben ir wirte mit ir vmbe sechs vnd zwenzig mark lotiges silbers Kostenzer geweges, die si der vorgenanden ir swester ze heimstur geben hant. Vnd ist ovch disv satzunge geschehen mit vnser hant vnd gvnst mit allem rechte, so dar zv gehort, vnd svnderlich mit dem gedinge, swenne die vorgenanden gebrvdere von Eppenberg oder ir erben ir swester die vorgeschribenen oder Chunraten von Horwe ir elichen wirt oder ir erben, die den hof danne hant, ermanent vnd in gebent sechs vnd zwenzig mark silbers der vorgenanden gewicht, so ist in der vorgenande hof gentzlich ledig in lehens wise. Ovch sol dv vorgenande fro Katherin vnd Chunrat ir wirt ir ietweders daz ander erben an dem vorgenanden pfantschaftze, des sv willeclich vber ein sin komen. Were ovch, daz die vorgenanden gebrvdere von Eppemberg oder ir erben den hof ze Ramsowe wider losen wolten mit den sechs vnd zwenzig marken, als vor geschriben ist, geschieht danne dv widerlosunge nach sant Johans tult ze svngichten, so ist der cins von dem jare geuallen fron Katherinen oder ir wirte den vorgenanden ald ir erben, ob si enwere, wurde aber daz gut vor sant Johans tult ze svngichten erloset, so ist in daz gut vnd der eins alleclich ledig. Vnd hier vber ze einem waren vnd vesten vrkvnde so haben wir disen brief mit vnsern insigelen vsigelt offenlich. Dis geschach Zurich an dem nechsten cinstag vor sant Matheus Cristes geburte waren drucehen hundert jar vnd dar nach in dem nvnden vnd nzigosten jare, da ze gegen waren her Chvnr. vnser capplan, Amor von Horwe, Johs. von Otenwile, Johs. von Otikon, Claus Rvmer, Jacob Hosche vnd ander erber lute."}
{"text": "Wir Cun von gottes gnaden abt des gotzhus ze sant Gallen, dz an alles mittel zugehort dem stul ze Rom, veriehent vnd tund kund mit disem brief, das fur vns kam ze Wil in vnser statt an dem tag, als dirre brief geben ist, der from vest ritter herr Rudolf von Rosenberg von Zukkenriet vnser vnd vnsers gotzhus getruwer dienstman vnd offnot vor vns vnd sprach, wie das Hainrich Giel vnd Werli Giel sin vetter och vnsers gotzhus dienstlut die vogtye vber den hof ze Haswil mit gerihten twingen vnd bannen vnd mit allen zugehorden vnd ze gelicher wis vnd och in allem dem rehten, als och si die selben vogtye inne gehebt vnd genossen hettin, die selb vogtye von vns vnd vnserm vorgenanten gotzhus iro reht lehen wari, hettin verkofft vnd aines ewigen iemer werenden vnwiderruffenden koffes ze koffenn geben den beschaidenn Eberharten vnd Hainrich Walthern Eberhartz saligen von Ramswag elichen sunen och vnsers gotzhus dienstmannen vnd iren erben, vnd won die selb Gieln von redlicher not wegen fur vns nit komen mohtin ze disen ziten, so hettint su die selben vogtye vns bi im vff gesendt an vnser hand, vnd batt vns och do der selb herr Rudolf von Rosenberg von Zukkenriet ritter, das wir die selb vogtye mit allen rehten vnd zugehorden in namen vnd an statt der selben Hainrichs vnd Werlis der Gieln von im vff namint an vnser hand vnd die vorgenant vogtye lihint vnd si bi im vff sandtint den vorgenanten Eberharten vnd Hainrich Walthern Eberhartz von Ramswag saligen elichen sunen ze rehtem lehen. Darvmb erhorton wir do sin ernstlichen bett vnd nament die vorgenant vogtye mit allen rehten nutzen vnd gewonhaiten vnd mit aller zugehord von dem vorgenanten herr Rudolfen von Rosenberg von Zukkenriet in namen vnd an statt der vorgedahten Hainrich vnd Werlis der Giel vff an vnser hand vnd lihent vnd sandtant die vorgeschribnen vogtye mit aller zugehorde bi dem egenanten herr Rudolfen von Rosenberg von Zukkenriet ritter vff an den vorgenanten Eberharten vnd Hainrich Walthern Eberhartz saligen von Ramswag elichen sun ze vnd ze irn handen ze rehtem lehen vnd lihen vnd sendent in si och vff mit vrkund dis brieues, vnd enzeh sich och do der selb herr Rudolf in namen vnd an statt vnd von der vorgenanten Hainrichs vnd Werli der Giel vnd ir erben wegen offenlich vor vns aller aigenschafft aller lehenschafft aller besatzzung aller zugnust aller kuntschafft lut vnd brief, so si ietz hettin oder si ald ir erben hienah in kunftigen ziten gewinnen mohtin, aller reht vnd rehtung alles gaistlichen vnd weltlichen rehtes aller vordrung vnd ansprach, so si an der vnd zu der vorgeschribnen vogtye gehebt hant oder noch gewinnen mohtin in dehain wis, der selb herr Rudolf lobt och do in namen vnd an statt der vorgenanten Hainrich vnd Werlis der Giel vnd ir erben, dz si der vogtye vnd des koffs reht wern soltin sin nah dem rehten vnd die egenanten Eberharten vnd Hainrich Walthern darvmb ze versprechen an iren schaden gen aller mangkliche an gaistlichem vnd weltlichem geriht, wenn wa vnd wie dik sin des die vorgenanten Eberhart vnd Hainrich Walther vnd ir erben des bedurfent vnd notdurftig sint, an iren schaden. Vnd ist diz beschehen vnd redlich vollfurt nah vnsers gotzhus gewonhait vnd reht vnd als es krafft vnd maht haben sol ietz vnd hienah. Vnd des hiervber ze offnem vnd warem vrkunde haben wir abt Cun da obgenant vnser insigel offenlich gehenkt an disen brief. Wir die vorgedahten Hainrich vnd Werli die Giel geuettern des vorgedahten gotzhus dienstlut veriehen offenlich an disem vnd mit disem brieue fur vns vnd alle vnser erben, das alles das war ist, das der erwirdig vnser gnadiger herren Cun von gottes gnaden abt des gotzhus ze sant Gallen von des vesten fromen herr Rudolfs von Rosenberg von Zukkenriet ritters an disem brief von der obgeschribnen vogtye vnd von vnsern wegen veriehen vnd verschrib hat, vnd das dis alles, so an disem brief verschriben stat, von vns vnd vnsern erben war stat vnd vnwandelber belib ietz vnd hie nah, so habent wir ze merer sicherhait alles des, so der selb von Rosenberg von vnsern wegen veriehen vff geben vnd von der vogtye wegen getan hat, vnsri aignen insigel offenlich gehenkt an disen brief. Der geben ist an dem nahsten zinstag nah dem hailgen tag ze ostran in dem jar, do man zalt von Cristi geburt druzehenhundert ahtzig vnd aht jar."}
{"text": "Ich Rudolf von Stadek und alle mein erben, wir veriehen und tun chunt allen den, di disen prief sehent oder horent lesen, di nu lebent oder hernach chunftig sind, daz wir der erbern frawn Annan der Hadmanstorferin haben geben funfzehen phenning geltz, dy sy uns gedient hat von zwayn setzen, di da sint gelegen in Trebeswinchler ekchern, also daz si di selben funfzehen phenning geltz, oder swer di setz inn hat, schol geben gen Paden zw dem chloster hintz Unser Frawn zw dem jartag, den di vorgenant fraw Anna hat gestift ze hilf und ze trost meiner hausfrawn seligen sel frawn Agnesen, der got genad, und andern seligen seln, den sy den jartag ewichleihen gemaint hat und gestift mit ayner vigily dez nachtes an dem phintztag vor sant Cholmans tag und dez freitagz mit aynem selampt und mittayl allen messen, di dez tagz in dem chloster gesprochen werdent. Man schol awer di vorgenanten funftzehen phenning gelt an dem selben jartag den prudern gemayn in di chuchen geben ze pessern ir phrunt. Und daz di red stat und unzeprochen peleib, daruber gib ich vorgenanter Rudolf von Stadek den prief, versigilt mit meinem anhangenden insigel und mit hern Haynreich von Rauhenstain, der der sach mit seynem insigel zeug ist. Der prief ist geben, da man zalt von Christes gepurd dreutzehen hundert iar, darnach in dem sibentzgisten jar, dez freitag vor sand Michels tag."}
{"text": "Ich Dytreich der Fladniczer vnd mein Erben veriehen vnd tuen chunt offenleich allen den, di diesen Prief horent lesen, oder her nach chunftig sind, Daz ich mit gutem willen meiner Erben vnd mit verdachtem muet gegeben han der erbern geistleihen vrawen vron Annen der Abtessinn vnd der samenung dacz sand Pernhart vnsers rechten aygens drey schilling gelcz wienner phenning daz ze obern Reczpach gelegen izt avf zwain weingarten, avf ainem weyngarten sechk pfenning, der do haist der Phfaphel vnd auf einem andern weingarten, der da haist der pfheller dreissich phenning. vnd selben gult aus gewechselt haben vmb ein halbs lehen daz ze Naliw pey meinem hof ligent ist, also weschaidenleich, daz wir in di selben gult schermen schullen, alz aygens recht izt in osterrich fur all ansprach. Ich Dyetreich Vladniczer vnd ich Lautweyn der hofrichter verihen an disem Prief daz wir der vorgenanten gult scherm vnd gewer schullen sein. Ob wir dez nicht taten, so schullen die vorgenanten geistleichen vrawn ires schadens wechomen mit vnserm gutleichen willen von all vnserm guet, daz wier haben ze Nalib. Daz disew red stat vnd vnczebrochen weleib, des geb ich vorgenanter Dyetreich vnd ich Lautvvein der hofrichter diesen Prief versigelten mit vnsern insigeln. Diser sach vnd der wondlung sind zeug die Erbern Jans der Purchdorfer, Chunrat der Pruczendorfer vnd pruder heinrich, der ze den selben zeiten hofmaister ze Leutacher ist gewesen. Der prief izt gegeben do man zalt von Cristes gepurt dreuczehen hundert Jar, vnd dar nach in dem funf vnd virezigstem Jar dacz Nalib an sand Andrestag."}
{"text": "Ich Rapot von Weyrberch vnd ich Anne sein Hausurowe wir vergehen vnd tun chunt allen den, die disen brief lesent oder horent lesen, die nv lebent vnd hernach chunftich sinde, daz wir mit vnser Erben gutem willen vnd gunst, mit verdachtem mvt und mit gesampter hande, zv der Zeit, do wir es wol getun mochten, verchavft haben vnsers rechten Aygens vnsern Hof, der da leit ze Hautzendorf ze naehst der Mul, vnd alles daz, daz zv demselben vnserm hof gehoret, ze uelde vnd ze dorf, es sey gestift oder vngestift, versucht oder vnuersucht, swie so daz genannt ist. Denselben Hof vnd swaz darzv gehoret haben wir Recht vnd redleichen verchauft vnd geben mit alle den nutzen vnd Rechten, als wir In in Aygens gewer herpracht haben, vmb syben vnd viertzich phunt Wienner phenning, der wir gar vnd gantzleich verricht vnd gewert sein, dem Erbern manne Dietreichen dem Schaffer vnd seiner hausvrown vron Margreten vnd irn Erben, furbas ledichlichen vnd vreyleichen ze haben vnd allen irn frumen damit ze schaffen, verchauffen, versetzen vnd geben, swem si wellent, an allen irresal. Vnd darzv durch pezzer sicherhait so setzen wir vns, Ich vorgenanter Rapot von Weyrberch vnd ich Anne sein hausurowe, mitsampt allen vnsern Erben vnuerschaidenlich vber den vorgenanten Hof vnd vber alles daz, daz darzv gehort, dem egenanten Dyetreichen dem Schaffer vnd seiner hausurowen vron Margreten vnd irn Erben zv rechten Gewern vnd scherm fur alle ansprach, als aygens recht ist vnd des Lants recht ze Osterreich. War aber, daz si furbas mit Recht an demselben Hof vnd an alle deu, vnd darzv gehoret, icht Chriegs oder ansprach gewunnen, swas si des schaden nement, daz suln wir In alles avsrichten vnd widerchern an alle ir mv vnd an allen irn schaden, vnd suln auch si daz haben auf vns vnd auf allem vnserm Gut, daz wir haben in dem Lande ze Osterreich, wir sein lebentich oder tode. Vnd daz diser Chauf furbas also stat vnd vnzerbrochen beleibe, darumb so geben wir in disen brief zv einem warn sichtigem vrchund vnd zv einer ewigen vestnung diser sache versigilten mit vnserm Insigil vnd mit Nychlas Insigil des Fullsakchs, mein Rapoten pruder, vnd mit Jorigen Insigil des Erbern Herren schreiber hern Albers von Puchhaime, die diser Sache Gezeug sinde mit irn Insigiln. Diser brief ist geben ze Wienn nach Christes Geburde Dreuizehen Hundert Jar darnach in dem Neun vnd Vierczigisten Jar, des Eritags in der ersten gantzen vastwochen."}
{"text": "ICH Seyfrid zden zeiten chapplan gotzleychnams alter in sand Larenczen chirichen ze Ens den maister Hainreich Sachs gestifft hat dem Got genad vergich, daz ich han ze chauffen geben recht und redleich den ersamen vrawen vron Annen hern Jansen witih von Chunring dem Got genad und vron Ursula hern Gundachers witib von Polhaym dem Got genad, dev wysen gelegen ze Volchenstorff genant in der Awe der fumf tagwerich sint, in alle den rechten und nuttzen alz ichs in gehabt hab und alz sev von alter her chomen ist und dev zu dem obgenanten alter gehort hat; und han daz getan nach der erbern vyer weysung und rat herren Meinhartz zu der zeit vicarij der technei ze Ens und herren Nyclas zden Zeiten schulmaister ze Ens und Petreins dez Herisinger und Hainrichs dez Voln payd purger ze Ens den dev sach und di wandlung enpholhen ist von meim genaedigen herren pischolf Albrechten ze Pazzawe, umb ain gelt dez ich gancz und gar gericht und gewert pin dez zwai und sechczikch phunt sint wienner phenning. Und di selben phenning han ich gelegt an die gueter mit anderm gelt dev ich gechaufft han von den erbern herren hern Stephan und von sein pruedern von Zelking dez acht phunt rechter herren gelt ist, und schol ich und wil auch dez obgenanten chauffs ir gewer sein an aller der stat do in sein not und durfft geschiecht nach dez landez recht in Osterreich. Daz in dew red also stet und unverchert beleib daruber gib ich obgenanter Seyfrid den erbern vrowen vron Annen von Chunring und vron Ursula von Polhahn den offen prief versigelten mit der erbern lewt anhangunden insigel, mit dez erbern herren hern Meinhartz insigel zden zeiten vicarij der techney ze Ens und mit Petreins dez Herisinger und mit Hainreichs dez Voln der payder anhangunden insigel. Wand ich selber nicht aygens insigel han so verpintt ich mich der vorgeschriben wandlung alle staet ze haben mit meinen trewn an aydes stat; so verpintt ich mich her Nyclas der obgenant schuelmaister daz auch allez staet ze haben wand ich nicht aygens insigel hab. Der prief ist geben do man zalt von Christi gepurd dreuzehen hundert jar darnach in dem acht und sechtzikistem jar dez phintztages an sand Stephanstag."}
{"text": "Wir dis nachgeschribnen des hailigen Romischen riches stete Vlme, Costentz, Ezzelingen, Rutlingen, Rotwile, Wile, Vberlingen, Memmingen, Bybrach, Ravenspurg, Lyndow, sant Gallen, Kemptvn, Koufburren, Livtkirch, Isny, Wangen, Buchorn, Gemvnd, Halle, Hailbrvnnen, Nordlingen, Dynkelspuhel, Pophingen, Wymphen, Winsperg vnd Aulun bekennen alle offenlich vnd ainmutklich mit disem briefe vnd tugen kunt allen den, die in an sehent oder horent lesen, wan rehter fursatze gotlicher wishait dar vff genaigt vnd och naturlichiv geschribniv reht wisent vnd gebietent, daz alle lut gebunden sint gemaynen nvtze vnd fride ze furdrent vnd den schaden dez gemainen gutz ze wendent, dar an haben wir gedaht vnd haben och denne fur vns gesetzet angesehen vnd betrachtet, wie daz daz haylig riche vnd gemains land witwen vnd waisen mit kainen sachen alz wol alz nvtzlich vnd alz trostlich beliben vnd bestan mugen alz mit dem, daz frid vnd gemach geschephet vnd gemachet werde, wan aber sich nv daz aigenlich wol erfunden hat, daz gemains lande mit dehainen sachen alz wol geschirmet vnd daz haylig riche gesterket vnd gemeret werden mag alz mit dem, daz wir aynhellig sien vnd ainander bigestendig vnd zu fride beholffen vnd beraten sien, dar vmbe vnd von solicher manigfaltiger ere vnd nutze, die in kunftigen ziten dar vs wahsen vnd gan mag, so haben wir vns alle ainhelliklich vnd mit guten beratenn fursetzen got ze lob dem hayligen riche ze trost vnd ze eren vns selb vnd gemaynem lande ze fride vnd och ze gemach vns selb ainer lieblicher frivntschafft vnd gelubde mit guter vorbetrachtunge gesampnet verstrikket vnd vberain komen verbinden vnd verstrikken vns och der ietzo ze samen mit rehter wissent vnd krafft ditz briefs bi guten trvwen ainberklich vnd mit ayden, die wir dar vmbe alle liplich ze got vnd zu den hailigen gesworn haben, hynnan bis vff sant Gorien tag, der nehst kumpt, vnd dannan hin siben gantziv jar die nehsten nachainander ze zellent, also vnd in aller der wise maynungen vnd artikeln ze haltent vnd ze vollfurent an alle geuerde, alz hien nach begriffen vnd verschriben stat. Bi dem ersten sien wir vberain komen, war daz dehayn herre ritter oder kneht gesellschafft oder wer ald wie die genant waren vns vorgenante stete gemainlich ald ain oder mer besunder, die ietzo bi vns in diser gelubde vnd buntnvzze sint oder die noch furo zu vns dar in traten oder kamen, es waren herren oder stete, in der zit, alz diser bunde weren sol, angriffen bekumberren drengen oder beschadigen wolten an vnsern rehten fryhaiten briefen oder guten gewonhaiten, die wir haben von Romischen kaysern vnd kunigen, oder es were mit schatzvnge mit versetzent oder vmb anderer sachen, wer der were, der vns dar vmbe also ze beschedigen maynte oder angriffe, nieman vsgenomen ane allayn dem hayligen riche syniv reht ze halten vnd ze tund an alle geuerde, dez suln wir die obgenanten stete, die ietzo in dem bund sint oder die noch furo zu vns dar in kamen, es weren herren oder stete, ain ander getruwlich beholffen vnd beraten sin den selben, die also vnder vns beschadiget sint, ez sien herren oder stete, an alle geuerde, als ob es vnser selbs sache were vnd vns allen selber beschechen were. Vnd war, daz kayn vordrung oder mutunge bescheche von vnserm herren dem kaiser dem Romischen kunige oder von iemant andre von iren wegen, dar vmbe sol sich doch kain stat vmb solich sache versprechen noch verantwurten noch kaynen vortail dar inne suchen noch vffnemen, si beruffe denne vor alle stete gemainlich in diser buntnuzze ze samen, vnd sol die sache nach gemayner stett rat vnd nach dem merren tail ir erkantnvzze daz verantwurten vnd sol och bi den aiden da bi beliben. Were aber, daz der stette dehayniv, die ietzo in diser gelubde sint oder die noch furo dar in traten oder kamen, es waren herren oder stete, dar vber von ieman angegriffen wurden, so svln wir andren stete gemainlich den zog vnd den angriff wenden an herren vnd an iren dienern, vnd suln alle die, die den schaden getan hant oder tun wolten ald die hilfflich dar zu gewesen sint, angriffen vnd beschadigen an lib vnd an gut, alz verre vnser vermugent geraichet, an alle geuerde. Vnd war, daz dehayner der selben herren diener, die den angriff taten, stille sitzen wolten, den sol man dennocht angriffen vnd beschadigen, es were denne, daz der selbe sweren vnd brief vber sich selb geben wolte, daz er in vier gantzen jaren den nehsten nachainander wider vns noch vnsern bunde niht sin wolt noch vns beschadigen wolte. Were och, daz dehain stat ain oder mer, die ietzo in diser gelubde sint oder noch furo dar in kamen, es waren herren oder stete, von iemant angegriffen wurde, wer die warent, vnd die den andren steten niht kundig warent, wenne denne die selben beschadigeten herren oder stete vns andren steten den oder die verkundent, die den schaden getan hant oder die hilfflich dar zu gewesen sint, den oder die suln denne aber die selben stete vnder vns, den es also verkuntt wirt, angriffen vnd beschadigen an in selbe vnd och an ir lut vnd gutern vngeuarlich vnd als ob in der schade selber beschechen war. Vnd war, daz dehain herre ritter oder kneht dero dehainen husety oder hofety oder kost gebe, die vns beschadigoten, oder daz er weren wolte, daz man den steten kost zufurte, den suln wir stete och angriffen vnd beschadigen, als vorgeschriben stat. War ouch, daz dehain stat vnsers bundes, die ietzo dar inne sint oder noch furo zu vns dar in kamen, es waren herren oder stete, von der vorgenanten artikel wegen angegriffen wurden, weren denne der oder die, die den angriff getan heten, der selben angegriffnen stat gesezzen vnd wolte denne die selben stete oder stat die selben och dar vmbe angriffen vnd duhte sy, das es ir ze stark were, die selben mohten denne wol die nehsten stete zu in manen besenden vnd ruffen, daz sy in dar zu beholffen weren, alz manig si duht, daz in dar zu notdurftig weren. Werent aber die, die den schaden getan hetten, ainer andren stat bas gesezzen, so mag div angegriffen stat den selben steten och gebieten, daz si die dar vmbe angriffen. War es aber den ze stark, die mohtent aber den nehsten steten zu in ruffen vnd gebieten, vntz daz div sache erobert wurde vnd der schade wurde abgeleit. War ouch, daz dehain stat, die ietzo bi vns in vnserm bunde ist oder die noch furo zu vns dar in kam, also angegriffen vnd mit geliger besezzen wurde, div sol vnd mag die nehsten dry stete manen vnd gebieten, daz si ir vnuerzogenlich ze helff komen mit ir luten mit zivg mit kost vnd mit andren sachen vngeuarlich, da mit si ir stat besorgen vnd geretten mugen, vnd war, daz si dez furbaz notdurftig wurden, so mugen si die andren stete och die nehsten in ayner bilichy zu in manen in der selben wise, vnd waz kost denne dar vff gieng, die kost svln wir die stete gemainlich liden vnd tragen ieglichiv stat nach anzal ir gewonlicher stivre, vnd sol och die kost ieglichiv stat in zwayn manoden bezaln nach dem zyte, so die stette gemainlich die kost an geleit hant. Welhiv stat och kost dar lihi, div mag die andren stete alle dar vmbe manen vff ainen tag, vnd sond da die stete die kostan an legen nach irem besten an alle geuerde. War och, daz ieman, es weren herren stete ritter oder knehte, begertent in dise gelubde vnd frivntschaft ze komen, der oder die mugent daz bringen an weih stat si wend vnsers bundes, vnd dunket denne die selben stat, daz die stete dar vmbe ze manent sien, daz mag si wol tvn, vnd wez sich denne die stete da gemainlich oder mit dem merren taile erkanten, wie der in ze nement were, da bi sol es beliben. War och, daz ieman vns vorgenante stete ain oder mer, die ietzo bi vns in vnserm bunde sint oder noch furo zu vns dar in kamen, wolt fehen oder vigentschaft antragen vmb solich angriffe, die im von vns in diser gelubde vnd frivntschafft beschechen oder widerfaren waren, den selben steten oder stat, ir war ain oder mer, soln wir die andern stete alle bi guten trvwen vnd bi vnsern aiden dar vmbe beraten vnd beholffen sin nach dem zit, so disiv gelubde ain ende hat, vntz daz div sache gentzlich erobert vnd vsgetragen wirt, an alle geuerde, vnd hant och die selben stete, die also beschadiget weren oder wurden, vollen gwalt, vns dar vmbe ze manent vnd zu zesprechen, alz vorgeschriben stat. Wir sien och mit rehtem namen dez vber ain komen, ob daz war, daz dehayn stat ain oder mer, die ietzo bi vns sint oder noch furbaz zu vns kamen, mit ainer andren steten oder stat vnsers bundes iht bruche stozze oder misshelung heten oder gewunnen, vmb waz sache daz war, daz da entwedre stat selb dar zu nihtz tvn angriffen noch die andren stete oder stat dar vmbe beschedigen noch vfheben sol, alle die wile vnd diser vnser bunde weret. Vnd die selben stete oder stat, die solich stozze mit ainander heten, svln daz bringen fur gemain stete vnd den baidenthalbe ir klag red vnd widerrede furlegen vnd erzellen, vnd wez die stete gemainlich oder ir der merre taile sich denne dar vmbe erkennent ald wie si daz entschaiden vnd vsrihtent, es si mit minne oder mit dem rehten, oder wes ald wa hin si die wisent, dez svln baid taile gefolgig sin vnd soln och bi dem aide da bi beliben an alle geuerde. Wir haben och disen vnsern bunde also geordent vnd vns dar vff also ze samen versprochen, wer daz wir kain stukke oder artikel dar inne bessren wolten, daz wir dez volle maht vnd gewalt haben svln vnd och wol getvn mugen, ob sich dez oder wie sich dez die stete oder ir der merr tail erkennent vnd ze rat werdent, doch sol disiv vnsriv gelubde vnd frivntschafft die obgen zit vnd jare beliben vnd daz wir kain stukke niht mindren svln, es bescheche denne mit vnser vorgenanter stete gutem ainbern willen. Es suln och vmb alle vorgeschribne stukk vnd artikel alle manunge beschechen gen Bibrach in die stat, es were denne, daz wir stete oder vnser der merr tail ainer andren gelegner stat ze raut wurden, da bi sol es denne aber beliben. Es suln och die von Vlme, von Costentz vnd von Ezzelingen ieglichiv stat zwen von iren raten zu dem spruche setzen vnd der andren stette ieglichiv ainen. Vnd wenne wir och ze samen gemant werden, were denne, daz kain stat dar an svmig ware vnd niht kam, alz si gemant were, der git ieglichiv stat zwaintzig guldin an der gemainen stett kostan, vsgenomen allayn der von sant Gallen, von Isnyn, von Wangen, von Livtkirch, von Koufburren, von Buchorn, von Winphen, von Winsperg, von Pophingen vnd von Aulvn, der ieglichiv stat git zechen guldin, vnd sol och sich dez kayn stat niht sperren noch widren, es war denne, daz sich ain stat mit ayden da von genemen mohte, daz si ehafft not geirret het. Were och, dez wir zu got niht getrvwen, daz kain stat in diser gelubde sich dar an vbersehe vnd niht hielte noch vollfurte die artikel, die vorgeschriben sint, vngeuarlich, wurde div dez vber wunden mit dem rehten mit erkantnvzze dez merren tails der stete, div solte denne geben ze pen ie von hundert phunt hallern zway hundert phunt guter haller nach anzal ir gewonlicher stivre aber an gemain kostan der stette, ez were denne, daz si sich mit aiden da von genemen mohten, alz vorgeschriben stat, daz si ehaft not geirret het. Vnd sol och div vorgeschriben vnser buntnuzze vnd gelubde in aller der wise, alz vorgeschriben stat, weren krafft habin vnd stat beliben an geuerde die vorgeschribnen zit vnd jare, daz ist hinnan bis vff sant Gorien tag, der nehst kumpt, vnd dar nach syben gantziv jar die nehsten nachainander, alz och daz vor begriffen ist, es war denne, daz vns ander bunde oder lantfrid ze handen giengent, die vns vff ze nement werent, dez sich die zwen tail oder mer vnder vns erkanten vnd duhten vff ze nemen, daz sol also beliben, vnd sol der dritt taile dem merren tail dar an gefolgig sin. Vnd haben och also alle vorgeschribene sache stukk bunde vnd artikel gelobt bi den vorgeschribnen gesworn ayden stat ze haltent vnd ze vollfurent luterlich vnd an alle geuerde, alz vorgeschriben stat. Vnd dez allez ze warem offnem vrkunde vnd daz es stat belibe, so haben wir die obgeschribnen dez hailigen richs stete alle siben vnd zwaintzig vnserr stett gemainiv aigniv insigl offenlichen gehenket an disen briefe. Der geben ist an sant Thomans abent dez hayligen zwelffbotten vor wihennehten, do man zalt nach gotz geburt drivzehenhvndert jar vnd dar nach in dem syben vnd sybentzigosten jare."}
{"text": "Allen, die disen gegenwurtigen brief ansehent alder horent lesen, kvnde ich Vlrich von Husen burger ze Costentz vnd vergihe des offenlich an disem brief, daz ich mit gutem willen vmbetwungenlich vnd mit guter vorbetrahtvnge nach miner guter frvnde vnd ander erber lute rate dem beschaiden man Egelolf dem Blarrer burger ze Costentz vnd sinen erben vnd . . nachkomen ze koffent geben hab reht vnd redelich vnd ains ewigen rehten koffes minen zehenden, der gelegen ist ze Husen, vnd ainen akker vnd ain wise, die gelegen sint ze Burren, vnd allv lehen sint von dem . . abt vnd dem gotzhus ze sant Gallen, vnd waz darzu hort, mit allen nutzen vnd gewonhaiten vnd mit allen rehten gesuchs vnd vngesuchs, als den selben zehenden vnd den selben akker vnd die wise min vordern an mich braht hant vnd als ich sv gehebt vnd genossen hab her vntz an disen hvttigen tag, also hab och ich dem egenanten Egelolfen dem Blarrer vnd sinen erben den vorgenanten zehenden, den akker vnd die wise ze koffent geben vmb fvnf vnd sehtzek pfvnt guter vnd gnemer pfenninge Costentzer mvns, vnd bin och der gar von im gewert vnd sint in minen redelichen nutz komen vnd bekert, als ich vergihe mit disem brief. Vnd hab im och den selben zehenden, der gelegen ist ze Husen, vnd den akker vnd die wise, die gelegen sint ze Burren mit vffgend an mins herren des abtes hant von sant Gallen gefertigot mit allen den worten, werken vnd getaten, so darzu hort vnd notdurftig waz nach gewonhait vnd nach reht. Vnd hab mich darvber verzigen vnd verzihe mich mit disem brief fur mich vnd fur alle min erben vnd nachkomen gen dem selben Egelolfen dem Blarrer vnd gen allen sinen erben vnd nachkomen an den vorgenanten gutern aller aigenschaft, aller lehenschaft, aller vordervnge, aller ansprach, alles schirmes, alles vszugs vnd aller hilf gaischelichs vnd weltlichs gerihtes, da mit wir ald ieman andre von vnseren wegen dv vorgenanten guter kvndin ald mohtin angesprehen ald da mit wir dis ewigen redelichen koffes kvndin ald mohtin wider komen ald in kaine wise gewenden, bekrenken ald gebrechen. Ich bin och vnd durh min bette Johans Fluri burger ze Costentz der egenanten guter, als vor ist beschaiden, vnd dis ewigen redelichen koffes des vorgenanten Egelolfes des Blarrers vnd siner . . erben vnd nachkomen reht wern nach reht ane geuerde, vnd hab och dem selben Johansen Flurin gelobt, wie er von dirre werschaft, als er gelobt hat, ze schaden kvnt, daz ich vnd min erben in vnd sin erben da von solin ane allen ir schaden losen. Ich vorbenenter Johans Fluri vergih darnach svnderlich an disem brief, das ich dis weschaft, als vor ist beschaiden, mit guter truwe gelobt hab ane alle geuerde. Vnd ze warem vnd offeme vrkvnd vnd stater vnd ewiger sicherhait aller dirre vorgeschriben dinge geben wir die selben Vlrich von Husen vnd Johans Fluri vnserv insigel an disen brief. Der ist ze Costentz geben, do man von Cristes geburte zalte drvzehenhvndert jar, darnach in dem ain vnd ffvnfzigosten jar, an dem nehsten zinstag nach sant Gallen tag."}
{"text": "Wir Ott von Gottes genaden Pfaltzgraf ze Rhein Hertzog in Bayrn machen offenbar an dem Brief, Wan wir zu dem Gotthauss ze Maennsee besondere Lieb rnd Genad haben, als Vnser Vordere seelig allzeit haben es gethan, vnd wan der Ehrsam Abbt Christan desselben Gotthauses gegen Vns sich mit allen Willen vnd dienst allzeit erboten vnd erzaigt hat, haben Wir Vns vnd Vnser lieben Haussfrauen Ihn ze einem besondern Capplan genomen vnd geschriben in Vnsern Hof mit Sechs Pferdten vnd haben auch Wir mit sambt Vnser lieben Haussfraun in sein Gotthauss sein leith vnd sein guet, swo er das hat oder furt, uberall in Vnsern Landen er selb, sein diener oder swer ihm vnd seinen Gotthauss zugehort, in Vnsern besondern scherm und genad genomen haben vnd nemen mit diesen Brief also, das Wir wollen, das er aller der freyung, genaden, sicherhait, Ehren vnd rechten daran geniesse, als ob er tagleichs in Vnsern hof vnd an Vnsern tisch war. Vnd dauon wollen Wir vnd gebieten allen Vnsern Amptleithen, swie sie genant sind, die ietzo sind oder furbass werdent, allen Vnsern Edlnleithen vnd Gemainlechn allen den, die in Vnsern Landen sindt, vestiglichen bey Vnserer hulden, das si den vorgenannten Abbt, sein Gotthauss, sein Leith vnd sein guet mit khainerlay sachen icht laidigen noch beschweren, alsz sy Vnser grosse vnd schwer Vngenade darumb wellen vermeiden, sondern wellen wir, das sy ihm, sein Gotthauss, sein leut vnd sein guet von Vnsern wegen vnd in Vnsern Namen schermen vnd furdern an aller statt, swa sie es bedurffen. vnd daruber ze Vrkhunde geben Wir diesen Brief mit Vnsern Insigel versigelten, der ist gegeben ze Purchhausen, da von Christes Geburth waren tausent Jahr, drey hundert Jahr, darnach in dem drey vnd dreyssigsten Jahr an dem Sonnttag nach dem auffahrt tag."}
{"text": "ICH Jans der Rogant purger ze Ens ich Ann sein hausfraw ich Jans ir prueder Dietreichs dez Maulhartz sun dem Got genad, und mit uns all unser erben verjehen mit dem brief offenbar und tun chund allen den di in sehent oder horent lesen, daz wir recht und redleich ze chauffen haben geben mit unser erben gutleichen willen der ersam vrawen vrawen Annen hern Jansen witiben von Chunrring dem Got genad, und allen iren erben unsern zehent gelegen in dem Ensdorff in Valteiner pfarr, gelegen auf dreutzehen lehen umb vier und fumftzik pfunt wienner pfenning der wir gantz und gar gericht und gewert sein, den wir ze lehen haben gehabt von dem gotzhaus ze Erlach; und sullen auch ir den zehent auf geben vor der abbtessinn ze Erlachloster wenn si uns vodert. Wer aber daz, daz ir chain chrieg oder irrsal auf stundt von dez zehentz wegen mit recht von uns oder von unserr erben wegen, den sullen wir in ausrichten. Tetten wir dez nicht, swaz sew dann dez schaden nement, den selben schaden sullen sew haben auf uns und auf aller unser hab, di wir haben. Daz geluben wir alles staet ze halten und volfuren mit unsern trewen. Und dez zu einem sichtigen waren urchund gib ich obgenanter Jans Rogant und mein hausfraw Ann und ich Jans ir pruder den offen brief versigelten mit der erbern leut zder zeit dez rates ze Ens Petreins dez alten Herisinger und Hainreichs dez Voln und Ulreichs dez Fumfchiricher aller dreyer anhangunden insigel, di wir fleizzichleich darumb gepeten haben, daz si mit iren insigil damit gezeug sint in an schaden, wand wir aigens insigils nicht haben. Geben do man zalt von Christi geburd dreutzehenhundert jar und in dem siben und sechtziksten jar an sant Peters tag nach sunnbenten."}
{"text": "Allen dien, die disen gegenwrtigen brief iemer angesehent alder gehorent lesen, kvnden wir von gotes gnaden abt Hainrich vnd der conuent aller gemainlich des gotzhus ze sant Gallen, das fvr vns kam ain erber man Hainrich der Ome vnsers goteshus dienstman, vnd vmb siner sele gelvke vnd och hail do gab er vns vnd vnserm gotzhus vf dv pfender, dv hie nah gescriben stant vnd dv im von vnserm vorvarn seligen abt Wilhalm versezzet waren, als an dien brieven gescriben stvnt, die er dar vmb von im hait, vs dem ampt ze Wittabach drv pfunt vnd siben Schilling pfenning geltes vnd zehen malter habern geltes vnd vs dem hove ze Gossowe sehs Schilling minre den drv pfunt pfenning geltes vnd fvnf mvt kernen geltes, vnd die selben gvlte, die der vor gescriben Hainrich der Ome von vnserm goteshus vnz har ze pfande het gehebt, die lvhen wir im vnd siner elicher vrowen vron Katherinvn zainem rehten lipgedinge mit der bedinge, dv hie nah gescriben stat, ob das bescheh, das der vor gescriben Hainrich enwere e sin elichv vrowe, das denne vns vnd vnserm goteshus lidik son sin die sehs Schilling minr den drv pfunt geltes vs dem hove ze Gossowe, vnd die vbrigen gulte die sol dv vor gescriben vro Katherin niessen vnz an ir tot vnd son och denne dem goteshus ledik sin, so si enist, vnd das dis ware si vnd stete belibe, so geben wir dem vor gescriben Hainrich vnd siner vrowen disen brief besigelt mit vnsern insigeln zainer steten bewervng aller der dinge, so an disem brief gescriben staint. Ich der vor genant Hainrich der Ome vnd vro Katherin sinelichv wirtin veriiehen och ain ganze warhait aller der dinge, so an disem brief gescriben sint, vnd dar vmb so henk ich Hainrich min insigel vnd mins brvder Egelolfs an disen brief zainem weren vrkvnde dir veriiht. Dirre brief wart gescriben vnd gegeben in sant Gallen stat des iares, do man zalt von gotes geburt drvzehen hundert vnd nvn iare, an aller hailgen abunt, da zegegen waren die erbern gezvge, die hie nah gescriben sint, her Walther Lesti, maister Johs der Schvlmaister, Lvtholt der schenk von Landeg, Johs vom Tos, Gerwik der Paiier, Conrat der Kvchimaister, Johs der Fvller, Conrat der Blarrer vnd andir biderber lvtin vil."}
{"text": "Ich Rapot vnd ich Haidenreich purchgrafen von Gors veriehen vnd tvn chvnt allen den, di disen brief lesent oder hoerent lesen, di nv lebent vnd hernach chvnftig sint, daz wier an vnseren lesten zeiten, mit verdahtem mvet vnd mit gvetem willen aller vnser erben, wolmachtich dennoch vnserre sinne vnd vnserre rede, dvrch di liebe vnsers herren vnd dvrch vnserre vodern sele willen, vnd dvrch herrn Albers sele willen, vnd ovch dvrch vnser saelbes hailes willen, haben geschaffet vnd gegeben dem gotshovse ze Altenbvrch vnd der samnvnge des saelben gotshovses vnseres rehten aigens, allez vnser gvet, daz wir in vrbar gehabt haben ze Obernretzpach, ze vaelde vnd ze dorffe, gestift vnd vngestift, versvecht vnd vnversvecht, wie iz genant ist, vnd ze Wartperge zwelif schilling gaeldes, mit allem dem nvtze vnd ovch rehte, als wir iz in aigens gwer herbraht haben, dem vorgnanten gotshovse ze Altenbvrch vnd der samnvnge, div dasaelbe got taeglich dient, hinfver ledichlich ze haben, vnd allen iren frvmen damit ze schaffen, ze verchovffen, ze versetzen, vnd ze geben wem sie wellen, als iz in allerbeste chvm vnd fveg, an allen irresal von vns vnd von vnseren erben, vnd getrovn in des wol, daz si got biten vmb vnser vodern vnd vmb vns, vnd vns tailhaeftig machen aller gveten ding, di si da begent mit ir reinen andaht. Vnd darvber dvrch ein bezzer sicherheit setze wir vns vber daz vorgnant gvet ze Obernretzpach vnd ze Wartperge, als iz e benant ist, dem vorgnanten gotshovse ze Altenburch vnd der samnvnge des saelben gotshovses ze rehtem sherm vnd gwern des e benanten gvetes, fver alle ansprach von vns vnd von vnseren erben, als scherms reht ist vber aigen in dem lande hie ze Oesterreich. Vnd daz disiv gabe vnd disiv rede also staet beleibe vnd vnzebrochen von vns vnd von vnseren erben, darvber geb wier dem vorgnanten gotshovse ze Altenburch vnd der samnvnge des saelben gotshovses disen brief zv einem waren gezivge vnd zv einem sihtigen vrchvnd vnd zv einer ebigen vestenvnge diser sache, versigelten mit vnseren insigelen. Der gegeben ist ze Gors, dv von Christes gebvrt waren ergangen drivtzehen hvndert iar, darnach in dem nevntzehenden iar, an vnser vrovn tag ze der schidvnge."}
{"text": "Allen, die disen brief ansehent, lesent oder horent lesen, tun wir Vlrich Steffan, Vlrich Branthoh, Vlrich Eberhart vnd Vlrich Johans von Sax gebruder kunt vnd veriehen offenlich an disem brieue fur vns vnd fur alle vnser erben vnd nahkomen, das wir mit guter vorbetrahtunge vnd beschaidenhait dur des erwirdigen vnsers gnadigen herren von gottes gnaden abt Hermans des gotzhus ze sante Gallen ernstlichun bette willen vnd dur des gotzhus willen ze sante Gallen vnd dur der lantlut nutzes willen gemainlichen ze Appacelle dem selben gotzhus ze sante Gallen vnd den lantluten ze Appacelle krinnun in der alpe, du vnser aigen was, geben haben willeklich vnd frilich ze rehtem aigen, das su iemerme da ain letzi han vnd machen son, wenne su went, mit ainer mure ald wa mitte su went, das das lant ze Appacelle dest vester vnd dest sicher sie, vnd sol du letzi vnd der grunt, da du letzi vf gemachet wirt, vnd was inrunt der letzi gegen dem lande abhin ist vnd abhin wert gegen Sax vor der letzi, als lang du letzi ist, aines klafters lengi aigenlichen iemerme des gotzhus ze sante Gallen vnd der lantlut ze Appacelle reht aigen sin, vnd sulin wir vnd vnser erben das gotzhus ze sante Gallen vnd die lantlut niemer daran gesumen, gehinderren noch bekrenken mit kainen dingen. Vnd ze ainem waren vrkunde vnd ze ainer statun sicherhait der vorgeschriben dinge henken wir vnsru insigel an disen brief. Der geben ward, do man zalte von gottes geburt druzehenhundert jar, viertzeg jar, darnah in dem sehsten jare, an sant Sebastianus tage."}
{"text": "Ich Hartunch von gevell vergih vnd tuen chunt alle den die disen prieff an sehent oder lesen horent die nv lebent oder her nach chvnftig sind, das ich mit verdahtem mvt vnd mit gvtem willen meiner hovsvrowen vron Geiseln vnd aller meiner erben han ze loesen vnd ze chovffen gegeben meinem herren probst wolfkern vnd ovch alle der samnvng sand jorgen gotshovsses ze Hertzogenburch allen den nvtz vnd dienst, den ich gehabt han von vier weingarten, die gelegen sind ze Tyemendorf pei dem Champ mit allem ovch dem reht, vnd ich sev vnd mein vordern ze rehtem pverchreht von dem selben gotshovsse gehabt haben, vnd han in ovch das selbe gvet gegeben vmb nevn phvnt phenning wienner mvniz, der ich schon vnd gentzlichen gewert pin, vnd des gvetes schol ich des vor genanten gotshovsses scherm vnd gewer sein nach landes sit vnd gewonhait in Osterriche. Dar zv ze einer westetung vnd diser sach zevich gib ich den prieff versigelt mit meinen insigel. Des sind zevich her Chvnrat von Arenstain, her Gvndacher von Retelnperg her Ott von Weissenwerch, her Ott von Gravenwerd, her Herword von Egendorf, her Herwort von wielantstal, alram von dem perig, Hainrich von Reicholsperig, alber von Gozesdorf, Leupolt der Smitzperger vnd ander frvm levt genvch, den dev red vnd dev sach chunt ist. Der prieff ist gegeben, do von Christes gepvrd warn ergangen Tavsent Jar, drevhunddert jar darnach in dem sibenten jar an sand Jacobs tag."}
{"text": "Ich Heinrich Chonrats sun auf dem lehen dem Got genad und ich Kathrey sein hausfraw und mit sampt uns all unser eriben wir vergehen, daz wir umb den zehent auf der hube ze Weigestorf darauf yczund D aufsiczt und der ze lehen ist gangen von dem edeln herren hern Eberharten von Waltse , recht furczicht getan haben und verzeihen uns auch dez mit dem prief also, daz wir eriben furbaz ewichlich dhein ansprach weder mit recht noch an recht nacnt sullen noch mugen haben an gever. Und dez ze ainem waren ewigen urkund geben wir den offen prief versigelten mit der erwern herren insigel Weikcharcz Pawrn die zeit schaffer ze Pernstain Rugers von Humbrechtzried die zeit lantrichter ze Slyerbach und mit Hiltprantz von Albrechczheim die zeit voytes ze Welse insigel versigelt. Der geben ist ze Slyerbach nach Christi gepurtt drewzehenhundert jar darnach an dem zway und sibentzigstem jar am mitichen nach sand Margarethe tag der junkfrawn."}
{"text": "Ich Rueger der Lautterwekch und mein hausfrou und all unser erben wir veriehen mit disem offen brief, daz wir reht und redleich ze chauffen haben geben dem ersamen herren hern Gorigen von Volkchenstorff und allen seinen erben unser guet, daz gelegen ist in Weischiricher pharr und daz genant ist auf der Stetten und daz unser rehtes erib ist gewesen von Chremsmunster, mit allen den rechten und nutzen es sei ze holz oder ze veld besuht oder unbesuht als wir es und unser vodern vor inn gehabt haben. Wir schullen auch des vorgenanten guets ir gewer sein fur all unser eriben als landes reht ist, naem er daruber dhainen schaden, denselben schullen wir in ganz ablegen und widercheren und schol auch daz haben datz unsern treun und darzu datz all unser hab wo di gelegen ist in dem land oder wi di genant ist, davon er des schadens bechommen schol mit unserm guetleichen willen. Und daz in die red also staet und unzebrochen beleib, daruber so gib ich in disen offen brief versigelten mit meim anhangundem insigel und ze ainer zeugnuzz mit Jacobs des Schueler purger ze Gmunden anhangunden insigel im an allen schaden. Der brief ist geben nach Christi gepurd dreutzehenhundert iar darnach in dem siben und funtzkisten iar an sand Gregorigen tag."}
{"text": "Allen, die disen gegenwurtigen brief ansehent alder horent lesen, kvnden wir her Eberhart von Burgelon ain fryer herre ritter vnd Eberhart von Burgelon sin fetter vnd vergehin des offenlich an disem brief, das wir willeclich vnd mit guter vorbetrahtvnge nach vnser guter frvnde vnd ander erber lute rate Walthern dem Mayer von Altstetten vnd fro Gepen siner elichen frowen vnd ir erben haben ze koffent geben reht vnd redelich vnser burg ze Landenberg die alten, dv vnser lehen was von dem abt vnd dem gotzhus ze sant Gallen, vnd lut vnd gut vnd swas zu der selben burg hort, mit wasen, mit zwi, mit waide, mit holtz, mit velde, mit akkern, mit wisan, mit wasser, mit wasserlaiti, mit wegen, mit stegen, mit abweg, mit twingen, mit bannen, mit gewaltsami, mit aller ehafti, mit allen nutzen vnd gewonhaiten vnd mit allen rehten gesuchs vnd vngesuchs gebuwen vnd vngebuwen, als dv selbe burg vnd lut vnd gut an vns komen vnd braht ist vnd als wirz gehebt vnd genossen haben her vntz an disen hvttigen tag, also haben och wir inen vnd iren erben die selben Landenberg vnd lut vnd gut vnd swas darzu hort ze koffent geben vmb vierhvndert mark silbers lotiges Costentzer gewages vnd sigin och der gar vnd gantzelich von inen gewert vnd sint in vnsern redelichen nutz komen vnd bekert, als wir vergehin an disem brief, vnd haben inen och die selben burg Landenberg die alten vnd lut vnd gut vnd swaz darzu hort mit allem reht mit vfgende an des abtes hant von sant Gallen gefertigot mit allen den worten werken vnd getaten, so darzu hort ald gehoren moht nach gewonhait vnd nach reht, darzu haben wir inen vmb das selbe silber ze koffent geben die vogtay ze Bidreswille, dv lehen ist von der abtissinne vnd dem gotzhus ze Zurich, vnd haben in die och an der abtissinne hant gefertigot vnd vfgeben, als reht vnd gewonlich ist vnd als inen notdurftig ist, ane geuerde, vnd haben vns darvber verzigen vnd verzihen vns willeclich vnd vmbetwungenlich mit disem brief fur vns vnd fur alle vnser erben vnd nachkomen gen den vorgenanten Walther dem Mayer von Altstetten vnd gen fro Gepen siner elichen frowen vnd gen allen iren erben vnd nachkomen ze vrtate aller aigenschaft aller lehenschaft aller vordervnge aller ansprach alles schirmes alles vszugs aller hilf gaischelichs vnd weltlichs gerihtes vnd aller brief, die wir ald kain vnser erbe vnd nachkomen ald ieman andre von vnseren wegen gewinnen ald erwerben mohtin vome stule ze Rome vome riche ald anderswannan, da mit wir die vorgenanten burg Landenberg vnd lut vnd gut vnd swas darzu hort gar ald an aime taile kvndin ald mohtin angesprechen ald da mit wir dis redelichen vngeuarlichen koffes kvndin ald mohtin widerkomen, vnd war, das die selben burg die alten Landenberg vnd lut vnd gut vnd swas darzu hort gar ald an aime tail ieman ansprache fur aigen ald fur lehen, des solin wir vnser erben si vnd ir erben verstan vnd versprechen vnd des ir reht wem sin gen manlichem nach reht ane geuerde an gaischelichem vnd an weltlichem geriht vnd an allen stetten, da ez inen notdurftig ist. Ez ist och geredd vnd mit tadingen begriffen, was lute von der vorgenanten alten Landenberg gen Burgelon komen vnd sesshaft sint her vntz vff disen huttigen tag, ez sien vrowen oder man, die sont vns den von Burgelon beliben vnansprachig, was och man vnd wip von Burgelon gen Landenberg komen sint her vntz vff den selben huttigen tag, die sont Walthern dem Mayer vnd fro Gepen siner frowen vnd ir erben beliben och vnansprachig. Vnd ze warem vnd offeme vnd stater vnd iemer ewiger sicherhait alles des, so hie an disem brief geschriben stat, geben wir die vorgenanten her Eberhart von Burgelon vnd Eberhart sin fetter fur vns vnd fur alle vnser erben vnd nachkomen den selben Walthern dem Mayer von Altstetten vnd fro Gepen siner elichen frowen vnd allen iren erben vnd nachkomen darvber disen brief mit vnseren aigenen insigeln besigelten. Dis beschach vnd ist dirre brief ze Costentz geben, do man von Cristes geburte zalte drvzehenhvndert jar, darnach in dem vier vnd viezigosten jar an"}
{"text": "Ich Vlreich der iung von Pernekk vergich offenbar an disem brief vnd tun chunt allen den di in sehent oder hoernt lesent , daz ich guetleich vnd liebleich beriht pin von schidung der erbern herren hern Otten von Liehtenstein chamrer in Steyr vnd hern Raeinprehtes von Eberstorf vmb allev vodrung vnd ansprach die ich gegen dem gotshus ze Freysing gehabt han vmb meinen dienst, den ich bischof Chunrat ze Freysing dem got genad, gen Bayren getan het, vnd dar vber habnt mir die ersamen herren her Ott der techant vnd Emch von Alczey phleger des gotshvss ze Freysing gegebn fuemf vnd zwainzich phunt Wienner phenning der ich gar vnd ganczleich beriht vnd gewert pin, vnd dar veber gib ich disen brief ze einem verchuend versigelten mit des vorgenanten hern Raeinprehts von Eberstorf insigl, wan ich aigns insigls niht enhan. Daz ist geschehen ze Wienen, da man zalt von Christes gepuert tausent jar, drevhundert jar vnd vier vnd zwainzich jar, an sand Valenteins tag."}
{"text": "Wir Vlrich vnd Levtold bruder von Mitterberch tun chunt allen den, disen brif sehent vnd horent lesen, di nv sint vnd noch chunftich werdent, daz wir vnd vnser Hovsvrowen Christen vnd Christein vnd mein Vlrichs von Mitterberch chint Chvnrat, Vlrich, Durich, Marquart, Alhait, Wilbirch, Elspet, Offmei mit verdahtem mut vnd mit gutlichem willen nah vnser vrevnt rat vnd mit ir gantzer gunst haben ze chauffen geben dem erbern abt Chvnraten von Wilhering und siner Sampnung vnser vreis aigen den hof datz Hvncenpach, der vns von vnsern vodern an erbet, vnd haben den vorgenanten hof datz Hvncenpach wir vnd vnser Hovsvrowen vnd vnser chint, als vor benant sint, mit alle dev vnd dar zv gehort, ez sei an acher, an wisen, an holtz vnd swi ez genant ist, gestift vnd vngestiff, versuht vnd vnuersuht dem vorgenanten abt von Wilhering vnd siner Sampnung redlich vnd gentzlich aufgeben mit rehter furciht vnser vnd vnser Hovsvrowen vnd vnser chind also, daz den vorgenanten hof datz Hvncenpach mit alle, vnd dar zv gehort, swi ez benant ist, daz vorgnant Chloster vnd di Sampnung ze Wilhering in rehter aigens gwer, als wirs von vnsern vodern gehabt haben, ledichlich besitzen vnd haben suln vurbaz an allen chrig vnd mugen in auch wol geben ledichlich, swem si wellent, vnd suln wir vnd vnser Hovsvrowen vnd vnser chint, als vorgenant sint vnd di wir noh gewinnen, des vorgenanten hofs vnd alles dez dar zv gehort, des Chlosters vnd der Sampuung ze Wilhering gewer sin vur alle vnser erben vnd gein allen all, di sev vmb den vorgenanten hof ansprehten, swa vnd swanne si des bedurfen, nah lants reht an alle ir chost. Daz dieser chauf vnd disev bestetigung stet vnd vnuerchert ewichlich belib an allen chrig, des geb wir dem vorgenanten Chloster vnd der Sampnung ze Wilhering disen brif versigelt mit vnserm insigel vnd mit vnser vrevnt insigel Hern Hertnitz vnd hern Rvdels von Liehtenwinchel vnd hern Hertwichs von Strahen vnd bestetigt mit den zevgen, di hi benant sint, daz ist her Hertnid vnd Rvdolf von Lihtenwinchel, her Hertwich Strahener, her Hertneid der Druhsetz, Seybot sein bruder, Ortolf von Alharting vnd ander piderb Levt genuch, den diser chauf chvnt ist. Ditz ist geschehen, do von Christes geburd waren Tausent jar, zwai hvndert jar, in dem vir vnd Nevntzichsten jar an sant Mathees tag."}
{"text": "Ich Hainreich von Winthag des alten hern Freitleins sun und ich Chunigunt sein hawsfraw wir verjehn und tun kundt offennlich mit dem brief allen den die in sehent oder horent lesen, das wir mit wolbedachtem muet mit guetlichem willen und gunst aller unnser erben und bessten frewndt mit gesambter hanndt und nach erberr lewt rat zu der zeit wo wir es wol tuen mochten recht und redlich ze kauffen haben geben den erwirdigen geistlichen herrn abbt Johannsen und dem convent gemain ze Pawmgartnperg unnsers freien aigen und ledigen und unverkumerten guets unnser vier hofstetn die mein vorgenants Hainreichs von Winthag rechter freier erbtail sind und die mir sind worden von meinem vatter seligen, und sind all vier gelegen in Mitterkircher pfarr, zwo datz Herstorf, auf der ain ist ze den zeiten gesessen Ulrich der Schuester und dient zu drein tagen an vier ein halb phund phenning, zu ostern vierundzwaintzig an sand Jorgntag sechtzig zu weichnachten zwenunddreissig und ein herbsthun und ain vaschanghun; auf der anndern daselbs ist gesessenn Marchart der Wagner und dient auf sand Jorgenntag ein halb phund wiener phenning und ein herbsthun und ein vaschanghun. Zwo datz Mitterkirchen in dem dorf, auf der ainen ist ze den zeiten gesessen Arnolt und dient sechtzig phenning auf sand Jorgentag und ein herbsthun und ein vaschanghun; auf der anndern daselbs ist gesessen Hainreich der Chramer und dient auf sand Jorgentag funfftzig phenning und ein herbsthun und ein vaschanghun, mit alle die und darzu gehort ze holtz ze veld mit alle den nutzen und rechten die davon komen mugen versuecht und unversuecht in all dem recht als wir und unnser vodern dieselben hofstet ennher in aigens gwer genutzt und innhaben gehabt, umb achtundtzwainzig phund phenning wiener munss der wir auch gantz und gar verricht unnd gewert sein zu rechten tegen an allen schadn. Es sullen auch die vorgenanten herren zu Pawmgartenperg und all ir nacbkomen ewiclich all irn frumen damit schaffenn wie sy wellen als mit anderm irem freyen aigen. Wir sein auch mitsambt unnsern erben allen der vorgeschriben vier hofstet ir und aller irer nachkomen recht gwer und scherm fur all ansprach, als freys aigens recht ist in dem lannd zu Osterreich. Was in daran abget mit recht, also ob in die vorgeschriben gueter jemand zu krieg tet des sy schaden nement, wiegtann schaden sew das nement, den sullen sy und ir nachkomen unverschaidenlich haben auf uns und auf allen unnsern erben und auf aller der hab die wir und unnser erben haben wo wir die haben, und davon bekomen an all irrung unnser und unnser erben und aller unnser frewndt, wir sein lebentig oder tod, es sey erb aigen anligund oder varund guet wie es genant ist, das lub wir in stat zu haben mit unnsern trewen an alles gever. Das die red stat und unzerbrochen beleib, des geb wir in zu urchundt den offenn brief versigellten mit meim vorgenants Hainreich von Winthag anhangunden innsigell. Darzu haben wir auch gepeten die erbern herren hern Eberharten von Cappelln haubtman datz Enns und herrn Hannsen sein vettern von Cappellen und auch die erbern lewt hern Wetzel von Erwing und Leutolden den Hager, das sy der sach auch gezewgen sind mit irn auhangunden innsigeln in an scha den. Der brief ist geben an dem montag in der ersten ganntzen vastwochen, do man zalt von Crists geburd drewtzehn hundert jar und in dem ainsundsechtzigistenn jar."}
{"text": "WIR Katarina abtessyn ze Slyerbach graes ordens genant cysterciensis und mitsampt uns der gemain covent aller vrawn vergehen, umb die zwen weingerten in Osterreich ze Newnburg chlosterhalben gelegen, ainer in der Ziegelgrub zenehst dez herczogen weingarten dem Enser, und umb den andern in dem Aychweg gelegen pei hern Jorgen weingarten genant her Jorig Tucz die uns und unserm vorgenanten chloster ze rechtem aygen gegeben hat die erwer vraw Elispet witib Hansen dez Hosmunds selig, der weilnt purgermaister und mautter ze Pazzawe gewesen ist. Von derselben trewe und fuderung wegen haben wir uns unser nachkomen und chloster verpuntten und verpinten uns auch mit dem prief, daz wier derselben vrawn Elispeten die weil si lebt alle jar von den obgenanten weingerten raichen und geben schullen ze rechtem leibgeding sehs und dreizzik pfunt alter wienner pfenning an alle ir scheden, aber der selben pfenning schullen uns an der chost und an dem trinkchen daz si und ir capplan von uns nemen, als lang daz wert alle jar abgen sechczehen pfunt plenning und nicht mer, und die ubrigen zwainczik pfunt pfenning schullen wir ir an alle ir scheden geben zden vier quotempern ze yder besunder funf pfunt pfenning. Wolt aber si ir chost und ir trinkchen mitsampt irem capplan besunder haben dez schull wir si nicht irren, und ob daz geschieht so schullen wir ir die sehczehen pfunt pfenning geben pfeningsweizz auch zden selben vier quotempern ze ydern vier pfunt pfenning besunder an alle ir scheden. Vergieng auch sich daz die vorgenant vrawe Elispet pei uns nicht lenger beleiben wolt und ir lebtag anderswo verzeren wolt daran schull wir si nicht hindern, und swenn daz geschieht so schulle wir ir alles ir leibgedinge daz sint die sechs und dreyzzik pfunt pfenning miteinander geben und senden zden vorgenanten vier quotempern ze yder newn pfunt pfenning besunder uber vier meil von unserm egenanten chloster swo si oder ir gewizze potschafft die nemen welln an alle ir scheden. Ist aber daz si her Gotfrid ir capplan uberlebt, so schull wir im die pfrunde an chost und an wein uncz an seinen tod lieplich und fuderlich geben in aller der weiz als wir im die yeczund geben und furbaz sey wir im nihtz mer gepuntten ze geben, ez wer denn daz wir im an derselben pfrunde ihtz verzugen und im die als oben geredt ist nicht geben dez er uns beweisen mocht, so mag er acht pfunt plenning die im dafur gehoren ze geben, all jar uncz an seinen tode an uns und unser nachkomen vodern ze zwain tegen, halb ze sand Michahelis tage und halb ze sand Georij tag, und dann schull wir im auch niht wider sein wir geben im die an alle sein scheden an gever. Stirbt aber her Gotfrid ee denn die vorgenant Elispet, darumb schullen wir ir an irem vorgenanten leibgedinge nihtz abnemen, und ob si dann einen andern capplan nimpt den schol si haben in allen den rechten als si hern Gotfrid yeczund habend ist, aber niht lenger dann uncz an iren tode. Und daz ir die vorgenant tayding stet beleiben haben wir ir mit unsern trewen verhaizzen an alles gever. Wer aber daz wir in die niht stet hielten, welhe scheden si der dann nemen den ir ains pei seinen trewen an ayd und alles recht gesagen mocht, die selben scheden alle mitsampt dem leipgedinge schullen wir in ablegen und widercheren an alle widerred, und schullen si auch die haben auf uns auf den vorgenanten weingerten und auf aller unser habe die wir indert haben, und in welhen steten gerichten oder mautten si die erforschen mugen, darauf mugen si vallen und sich der an alles recht underwinden und sich davon weren als vil uncz daz si hauptgucz und aller scheden gancz und gar gewert werden. Und ze urkund der sache geben wir in den prief mit unserm und unsers coventz insigel versigelt, und ze pezzrer gewizhait mit der erwern herren hern Michahels abptes ze Gocztal und seins coventz insigeln versigelt, der geben ist ze Slyerbach am pfincztag nach unser vrawen tag ze liechtmezz nach Christi gepurt drewczehen hundert jare darnach in dem zway und sibenczigstem jare."}
{"text": "Allen den, die disen brief sehent lesent oder horent lesen, kunden wir Johans Hopler kilchherr ze Gerwil, Eberhart von Bosswil vnd Verena Beringers von Lomass seligen elichu husfrow vnd veriehent offenlich mit disem brief, das wir reht vnd redlich mit wolbedahtem mut fur vns vnd vnser erben ze koffen geben hant den wolbescheiden Herman vnd Vlrich von Landenberg von Griffensee gebrudern Adelheiten Henslis von Arnaswil tohter Berschis Merkis elichen husfrowen fur lehen von dem erwirdigen herren vnd fursten vnserm herren dem abt von sant Gallen vnd sinem gotzhus vmb fier phunt haller, die wir gar vnd gantz hant entphangen von dem obgenanten Henslin von Arnaswil, der si hat gewert fur die vorgenanten von Landenberg, vnd sond die selben frowen vertgan an des obgenanten herren von sant Gallen hant vnd des selben kofs wer sin an allen den stetten, da sin die vorgenanten von Landenberg vnd die frow notdurftig sind, wir trostend och fur des vorgenanten Beringers seligen von Lomass kind vnd sin erben, was ansprach die an die vorgenanten frowen hant ald haben mugent, das wir si da erledgent, won wir si och in den selben koff bindent, wan wir ir vogt sind. Vnd das dis war si vnd stet belib nu vnd hie nach, so henken wir die vorgenanten Johans Hopler, Eberhart von Bosswil vnd Verena Beringers selig von Lomass wip vnsru insigel fur vnd vnser erben vnd och fur die vorgenanten Beringers seliger kind vnd erben an disen brief. Der geben ist ze Lomass, do von gotz geburt waren druzehen hundert jar, dar nach in dem nun vnd ahtzgesten jar, an sant Gallen abend."}
{"text": "Ich Seyfrid der Smid, burger ze Purchawsen, mein hausfrawn vnd alle vnser erben verjehen an disem brief offenbar vnd tun chunt allen den, die in sehent oder horent lesen, die nu lebent vnd her nach chunftig sind, das wir ein chlag vnd ein ansprachheten hintz abbt Vlreichen vnd dem gotzhaws ze Raitenhaslach vmb ein leibgeding auf der mul datz Awe, dew gelegen ist vnder Sandmareinperig. Von der chlag vnd von der ansprach sein wir gestanden gar vnd gantzleich alienweis an alles geuar, also das wir ledig sagen vnd lassen den genanten abbt vnd das gotzhaws ze Raitenhaslach, das wir noch chain vnser erbe oder frewnt furbas nimmer chain ansprach oder chlag vmb die sache gehabe sullen. Des sind zeug: bruder Jacob vnd der vnder chelner her Hainreich von Halle, bayd munich ze Raitenhaslach; Berchtold der Zinck, Fridreich der Zinck ze den selben zeitten richter ze Purchawsen, Fridreich von Inspruckch, Wernher von Talweg, Hainreich der Lendel, Ott der amptman, Ott der zaler, Chunrad der eider, all purger ze Purchawsen, vnd ander pider lawt genug. Vnd wand ich obgenanter Seyfrid vnd mein erben aigens insigelen nicht haben, haben wir geworfen mit phleg vnd mit gebet des erbern mannes hern Ortneitzs des Tuntzen, der ze den zeiten richter ze Otting was, vnd Fridreich des Zincken, der auch ze den zeitten richter ze Purchawsen was, insigelen an disen brief ze einem ewigen vrchund, die dar an hangent in bayden an schaden, dar vnder wir vns verpinden mit vnserntrewn stet vnd vnuerchert ze behalten alles das, das von der obgenanter sache verschriben ist. Der brief ist geben, da von Christes gepurd vergangen worden drewzehen hundert jar dar nach in dem zwain vnd viertzigistem jar, des pfintztags nach dem prechen tag."}
{"text": "Wir Karl von gots gnaden Romischer keyser tzu allen tzeiten merer des richs vnd kung tzu Beheim embieten dem burgermeister dem rat vnd den burgern gemeynlich der stad tzu sant Gallen vnsern vnd des heilgin richs lieben getrewen vnser hulde vnd alles gut. Lieben getrewen, wan wir mit rat der fursten grafen vnd herren des heilgin richs mit wolbedachtem mute vnd mit rechter wizsen den hochgeborn Wentzela hertzogin tzu Lutzemburg tzu Brabant vnd tzu Lymburg vnsern lieben brudir vnsern vnd des heilgen reichs gemeynen vicarien gemacht haben in Deutzschen landen vnd in allen andern landen vnd creizsen, die disseit des Lampartisschen gebirgis gelegin sind, vnd haben yme gantz macht gegeben tze tun vnd tze schicken alles, daz wir selbir getun mochten, als in vnsern briefen sulche vnser meynung volkumelicher vnd gentzlicher begriffen ist, da von gebieten wir ewern trewen ernstlichen vnd vesteclichen bey vnsern vnd des richs hulden vnd manen euch der eyde vnd der gesworn trewe, do mit ir vns vnd dem heilgin reiche verbunden seit, das ir dem egenanten vnserm lieben brudir vnd vicarien oder wem er daz mit seynen briefen kuntlichen emphilhet, mit allir ewer macht nutzen gulten herscheften dinsten vnd allen andern sachen, die vns vnd daz reiche angehoren, wie man die mit sunderlichen worten genemnen mag, gehorsam vndertenig vnd wartende seit glicher weiz als vns selbir, an alle widderred vnd an alles widersprechen. Geben tzu Nuremberg vndir vnser keiserlichen maiestat ingesigel an der heilgin tzwolffboten abend Symonis vnd Jude, vnser reiche in dem eyn vnd tzwentzigisten vnd des keisertums in dem zwelfften jare."}
{"text": "In gottes namen amen. Wir her Lvtolt vnd her Cvnrat gebruder von Landegge kvnden allen, die disen gegenwurtigen brief an seihent alder horent lesen, das alles das gut ze Slattingen, das Wilhaln seilich zer Linden von Schafusen von vns hatte, vnser reht lehin was von Kiburch, vnd das wir die selben lehinschaft widir vf ze Kiburch an die herschaft habin gesent, vnd vnziehin vns alles des rehtes vnd aller der lehenschaft, so wir ie gewunnen zv dem vorgenandem gutte, an die vorgenanden herschaft ze Kiburch, vnd vmbe die minne vnd die liebi, so vns des vorgenanden Willehalmes seiligen kint zer Linden von Schafusen haint getan, so bitten wir die herschaft von Kiburch, das sv das vorgenande gut ze Slattingen des vorgenanden Wilhalmes seiligen zer Linden kinden ze rehtem lehin lihe. Vnd das dis war sye vnd och steite belibe, darvmbe geben wir die vorgenanden von Landegge den vorgenanden kinden disen brief beuestet mit vnseren insigeln zainem steiten vrkvnde. Dis bischach an dem lanttage zer Loben bi Frowenuelt, do man von gottes geburte zalte zwelfhundert iar vnd nunzich iar vnd ain iar, an der mitchen nach der manneuasenaht."}
{"text": "Wir Nycla von Gots gnaden abbt ze Gersten und der gancz convent desselbigen gotshauzz wier verjehen umb die widern oder di hueb gelegen ze Ravmikch pei dem weg di uns und unserm gotshauzz ledichleich waz vervallen aus Chunrats des Rewssen gewalt und seiner erben, daz wier di selben hueb mit allem dem und durich recht darzue gehort mit guetem rat wolbedacht durich erberer lawt gepet willen und von besundern genaden haben hinwider verlihen dem vorgenanten Chunrat dem Rawssen zder zeit forster ze Ravmikch Gedrauten seiner hausfrawn und ir paider erben in sogetanermaynung, daz si uns und unserm gotshaus jerleich an unsrer vrowen tag zu der dienstzeit davon schullen dienen und geben drei schilling pfenning wienner munzz. Taeten si das nicht und daran saumig wern, so sind si uns darzue ymmer uber viertzehen tag alz lang si uns vertziehent untz drin viertzehen tagen sechczk pfening ze wandel vervallen, und wer auch daz getan daz si uns danne so drei viertzehen tag sich vergiengen und furchaemmen desselben wandels segchs schilling pfening nicht miteinander gaeben und unverczogenleich mitsampt den vorgeschriben drin schilling dienstpfening, so ist allez ier recht daz wir in verlihen haben auf der obgenanten hueb gancz und gar ab und verloren, und ist diselb hueb mit allem dem und darzue gehoret so vorgeschriben stet wider ledichleich in unser und in unsers gotshauzz gewalt vervallen, und schullen uns der an allen chrieg und an allev irrung underwinden also, daz der oftgenant Chunrat Rewss Gedrawt sein hausfraw und ir paider erben dhain widerred daran nicht haben schullen noch dhainerlay ansprach nicht mer auf di selben hueb haben schullen noch mugen weder mit recht noch an recht in dhainen wegen. Wir wellen auch, ob daz geschech daz si di vorgenanten hueb ze Raumikch von irer notdurfft wegen welten oder muesten verchumbern iz wer mit versetzen oder mit verchauffen und des nicht vertziehen mochten, so schullen si uns durich der gnaden willen di wir in getan haben von erst und fur ander lewt anpieten und vailen ze chauffen. mochten oder wolten wier danne von anderr irrung wegen von in nicht chauffen, so mugen und schullen si ainem andern gemainen mann der uns darzue gevellt mit unserm willen ir recht daz si habent auf der oftgenanten hueb ze Rawmikch versetzen oder geben ze chauffen in den rechten und punten so hie vor an dem prief stet geschriben. Daruber zu ainem urchund der worhait geben wier in den prief mit unsern paiden anhangunden insigeln bestetigt und versigelt. Der prief ist geben nach Christs purd uber dreutzehen hundert jar darnach in dem syben und sechczkisten jar am mitichen vor unsrer vrowen tag zu der liechtmezz."}
{"text": "Ich Reinprecht vnd Fridreich von Walsse von Ens vnd ich VIreich vnd Fridreich von Walsse von Grecz vnd ich Graf Yban von Pernstein vnd ich Weichart von Winchel wir veriehen mit disem prief vmb die tailung der veste, der gueter vnd aueh nvtz, si sein aigen oder lehen, als si hernach geschriben vnd penant stent, vnserr lieben vetern vnd vreunt Eberharts vnd Hainreich von Walsse von Drosendorf, der si willichleich hinder vns sint gegangen vnd gelubt habent mit iren trewen an aides stat, was wier dar vber sprechen, das si das stet pehalten; So sprech wir von erst Eberharten den tail: Merchenstain di vest, den pavmgarten, der dar zv gehort, den mairhof mit dem pawe, mit dem wismad, das dar zve gehort vnd auch das holtz, das dar zve gehort, vnd di veste Hvetenberch mit dem holtzi das dar zv gehort vnd auch den gemaurten stochk in der Dornawe, vnd die awe vnd das wismad, das da pei leit vnd den achker vnd den pavmgarten daselbs, den nidern mairhof ze Engschachsveld vnd den pavmgarten halben den nidern tail pei der Grevlinne hof getailt twerchs vber von dem veld in das dorf. Noch ist vngetailt vischwaid, wismad, der wildpan vnd ander vrbar daselbs, swie so das genant ist, das schulln si noch geleich tailen. So peschaid wir vnd sprechen vnd tailen den andern tail dem vorgenanten Hainreichen seim prueder den tail: Di veste Engschachsveld vnd den obern mairhof vnd den pavmgarten halben den obern tail gen dem prvnne, vnd di veste ze Lesdorf vnd den mairhof mit dem pawe, so dar zv gehort, den pawmgarten vnd auch di vischbaid do selbs vnd das holtz vnd wismad, das darzv gehort; vnd andrev gueter sint noch vngetailt daselbs, weingarten, solden vnd vberlent, das dar zv gehort, das si noch geleich tailen schullen. Vnd auch was das holtz ze Merchenstain vnd ze Hvettenberch pesser ist denn das holcz, das ze Lesdorf gehort, das sol Eberhart Hainreichen widerlegen anderswo mit als guetem holcz. Wir sprechen auch, was ie dem herren vnder seiner veste gelegen ist, das schol er haben vnd schol iz dem andern widerlegen mit als gvetem gut anderswo. Dar nach sprech wir, das her Eherhart mit havs siczen vnd peleiben sol ze Potenstain von dem nechsten sand Gorgen tag zehen ganczev iar; Doch so sol Hainreich sein prueder alle di nvtz, di gehrnt vnd gevallent zv dem havs ze Potenstain, ez sei vrbar, gericht, maut, phening gult, holcz, vischbaid, vismad, versuecht vnd vnuersuecht, wie so das genant ist, das schol er alles geleich halbs haben vnd nemen recht als Eberhart seinen halben tail. Vnd nach den vorgenanten zehen iaren so sol ie der herre danne aine iar oder zwai ze Potenstain mit havs sein, wie iz in oder iern erben danne aller peste fuegt. Geschech aber das, das Eberhart inner den zehen iarn ab gieng, des got nicht geb, so schullen sich auch di selben zehen iar vergangen haben vnd ab sein. Vnd wer auch das, daz si inner den zehen iarn ir setz tailen muesten oder wolden oder ob von in gelost wurd, so schullen aber di oft genanten zehen iar ab sein an allev widerred. Wir sprechen auch mer, welicher vnder den vorgenanten pruedern Eberharten vnd Hainreichen an erben vnd an gescheft verfur vnd abgienge, des selben veste vnd gueter, wie si genant sint, schol auf den andern prueder erben vnd gevallen, als ein recht ist. Vnd das der spruch vnd di tailung also stet vnd vnzebrochen peleib, dar vmb geb wir alle vorbenante disen prief versigelten mit vnsern anhangvnden insigeln. Diser prief ist gegeben nach Christes gebuerd drevzehen hvndert iar, darnach in dem nevn vnd vierczkisten iar, des nachsten svntags vor dem Palm tag."}
{"text": "Wir Albrecht zc. Tun kunt offenlich mit disem brief, daz wir vnserm getrewn lieben Hansen von Liechtenstain von Nicolspurg vnserm Hofmaister durch der trewen vnd dienste wilen, So er vns getan hat vnd noch furbaz tun mag vnd sol. Empholhen vnd ingeben haben die phleg vnser Stat vnd Herschaft ze der freynstat vnd enphelhen in auch die wizzentlich mit dem brief von hinnen vntz auf den schiristen chunftigen Sand Michels Tag vnd von dan uber ein iar, vnd darnach vncz an vns oder vnser erben wider ruffen, Also daz er dieselb vnser Stat mitsampt allen den gulten vnd nutzen, so darczu gehorent innhaben sol mit der gewonlichen purkhut daselbs. Was aber dar uber derselben gult vnd nucz ierleich vorgestet, das sol vns yee abgen an dem gelte, darumb wir im vnser stat ze Laa vnd das Hubmaister ampt in Osterreich verseczet haben. Mit vrchund des briefs."}
{"text": "Ich Ruedger der Gravendorffer und ich Elzpet sein hausvroue wir verjehen und tun chunt allen den die disen brief lesent oder hornt lesen, die nu lebent und hernach chunftich sind, das wir gechauft haben einen hof, der da leit ze Weizzingen, wider meins vettern chinde herrn Erasem von Weizzingen, dem gott gnade, und wider alle erben die dar zu gehoernt, mit allem dem nucz und recht als derselbe hof von alten dingen herchomen ist, und der rechtes purkchrecht ist von dem erbern herrn probst Hainreichen und von dem goczhaus datz Sannd Polten, und auh also mit aus genomner rede, das wir ich Rudger der Gravendorffer und ich Elzpet sein hausvrowe und unser erben den vorgenanten hof mit gutten willen stiften suln von sand Jacobs tage, der schirest chumt, inner vier jaren nah gnaden und nah rat des vorgenanten probst Hainriches und des conventes dacz Sannd Poelten an alle widerrede; daz loben wir ze laisten mit unsern trewn. Das dise rede und daz gelube furbas also stet und unzebrochen beleibe, do von so haben wir ich Rudger der Gravendorffer und ich Elzpett sein hausvrowe geben den vorgenanten herren probst Hainrichen und dem convente dacz Sannd Poelten disen brief zu ainem ofen urchunde und zu einem waren gezeuge diser sache versiglten mit unserm insigil. Diser brief ist geben datz Sannd Poelten, do von Christes geburt waren ergangen dreuzehenhundert jarr in dem achzehentem jarr darnach, an sand Peters und an sand Pauls tage der zwaier zwelifpotten."}
{"text": "Ich Otte der Smidwech tvn chvnt allen den, die disen brief sehent, horent oder lesent, die nv sint vnd her nach chonftig sint, daz ich dien ein phvnt phennige an Sand Michels tag ierlichen von einem hof, der leit pei dem Smidwach, der do haizzet der Mvnich hof, dem apte von dem heiligen Chrevze vnd seinem goteshavs, daz het ich versezzen zwai iar, daz ich daz nich gedient do hed, do vragten si auf mit recht vnd wurden in wandel ertailt mit reht, vnd chlagten hintz mier vmb ir dienst vnd vmb irev wandel in der obristen Schranne. Des chom ich hintz Nevnburch vnd der erwer man her weichart von Topel vnd bruder Levpolt der chelner vnd brvder herman der chamerer von Lilinveld zv hern Georgen dem chelnner von dem heiligen chrevze, vnd ebent mich mit im vnd begab mich der Wandel an meins herren stat des aptes von dem heiligen chrevze also, daz ich in fvrwaz dienen schol ierlichen an sand michels tage, tven ich awer des niht, ich oder mein erben, so ist der vorgenant hof dem vorgenanten goteshavs ledich. Vnd daz ditze gelvbe stete beleib, so ich disen brief versigelten mit meinem insigel vnd des erwern herren hern weichartes von Topel. vnd sint des gezevge, di hie geschriben stent. Her Weichart von Topel. her Rapot von Wildek vnd her Otte sein pruder, vnd brvder Chvnrat von Lilinveld bruder Herman der chamerer ze Lilinveld. Ditze ist geschehen, do von Christes gepvrd waren tavsent iar vnd drevhvndert vnd zwei iar, nach Ostern vber acht tag enthalb ze Nevnbvrch."}
{"text": "Wir Herman von gottes gnaden abt dez gotzhus ze sant Gallen tun kunt vnd veriehen offenlich mit disem brieue allen, die in ansehent lesent oder horent lesen, daz fur vns kament in vnser stat ze Wil, do wir offenlich ze geriht sassent, diz nachgenemten erbern lute Cunrat von Rota, Angnes von Meringen sin elichi wirtinne vnd Hugo von Rota sin bruder, vnd nam da die vorgenemt Angnes von Meringen mit dez egenemten Cunratz ir elichen wirtes willen Rudolf den Schenken burger ze Wil ze fursprechen, der offent an ir stat vnd von ir wegen offenlich vor geriht vnd sprach, daz si den hof, den man nemmet der Herren hof ze Nideren Ahe, vnd die Ah Muli ze Nideren Ahe mit allem dem, so darzu vnd darin gehorti, vnd alles daz, daz ir der vorgenemt Cunrat ir elicher wirt ze Nideren Ahe mit vnser hant willen vnd gunst reht vnd redlich versetzt hett ze ainem gewerten pfande vmb drissig mark silbers Costentzer gewages an ir widerlegung, willeklich vnd gern gantzlich vnd gar ledig wolt lassen, vnd bat vns eruarn an ainer vrtail, wie si daz tun solt vnd moht, daz es kraft hett nv vnd och hienach. Do fragten wir vorbenemter abt Herman vrtail vmb, do ward ertailt mit gemainer vrtail, daz si ainen vogt nemen solt mit dez vorgenemten ir elichen mannes willen vnd si der ze drin malen furen solt vsser dez gerihtes ring vnd si fragen, ob si es willeklich vnd gern tat vnd tun wolt, vnd daz si dann mit ir vnd mit dez selben ir vogtes handen daz vorgeschriben pfant an vnser hant vf geben vnd ledig lassen solt. Do nam si mit dez egenemten ir elichen wirtes willen Rudolf von Lindenberg ze vogt, der furt si ze drin malen vsser dez gerihtes ring, als ertailt was, vnd fragot si ze ieklichem mal, ob si es willeklich vnd vnbezwungenlich tat vnd tun wolt. Der sait ze ieklichem mal bi sinem aide, daz si es willeklich vnd gern tat vnd tun wolt. Darnach liess die vorgenemt Angnes von Meringen mit ir vnd mit dez vorgenemten Rudolfs von Lindenberg ir erkornen vogtes handen an vnser hant, als ertailt was, daz vorgeschriben pfant mit allen rehten vnd mit aller zu gehorde willeklich vnd gern gantzlich vnd gar vmb die vorgeschribenen drissig mark silbers ledig vnd los vnd entzech sich och hier vber willeklich vnd gern gantzlich vnd gar aller der reht vordrung vnd ansprach gaistlichs vnd weltlichs gerihtes, so si oder ir erben, ob si enwar, an dem vorgeschribenen pfande hattent ald hie nach iemer gewinnen mohtint von der vorgeschribenen versatzzung ald von dehainer ander sach wegen. Darnach veriahent die vorgenemten Cunrat von Rota vnd Hugo von Rota sin bruder offenlich vor vns fur sich vnd alle ir erben, daz su mit guter vorbetrahtung vnd beschaidenhait verkoft hettint vnd ze koffenn geben hettint reht vnd redlich dem erbern vnd wolbeschaidenn Bartholome dem Blarrer burger ze sant Gallen vnd sinen erben den hof, den man nemmet der Herren hof ze Nideren Ahe, vnd die Ah Muli ze Nideren Ahe vnd mit namen, was su ze Nideren Ahe hettint, daz von vns vnd vnserm gotzhus ze sant Gallen ir lehen war, mit hus, mit hof, mit akkern, mit wisen, mit wasen, mit zwi, mit wunn, mit waiden, mit holtz, mit veld, mit stegen, mit wegen, mit wasser, mit wasser flussen vnd gengen, mit allen rehten, nutzzen vnd gewonhaiten vnd mit allem dem, so von reht ald von gewonhait darzu vnd darin gehort, vmb hundert pfunt vnd vmb drissig pfunt pfenning guter vnd genger Costentzer munse, der su gantzlich vnd gar von im gewert warint vnd enpfangen hettint vnd an iren guten nutz bekert. Vnd batent vns da die vorgenemten Cunrat vnd Hugo von Rota gebruder ernstlich, daz wir den vorgeschribenen hof vnd och muli mit allen rehten vnd mit aller zu gehorde von in vf namint vnd su lihent dem vorgenemten Bartholome dem Blarrer ze rehtem lehen. Do erhorten wir ir ernstlichen bet vnd nament den selben hof vnd och muli mit allen rehten vnd mit aller zu gehorde von in vf an vnser hant vnd luhent vnd lihent mit disem brieue den vorgeschribenen Herren hof ze Nideren Ahe vnd die Ah Muli ze Nideren Ahe mit allen rehten vnd mit aller zu gehorde, als vorgeschriben stat, dem vorgenemten Bartholome dem Blarrer reht vnd redlich ze rehtem lehen. Die vorgenemten Cunrat vnd Hugo von Rota gebruder entzigent sich och offenlich vor vns willeklich vnd gern gantzlich vnd gar fur sich vnd alle ir erben gen dem vorgenemten Bartholome dem Blarrer vnd gen allen sinen erben aller aigenschaft, aller lehenschaft, alles rehten, aller vordrung vnd aller ansprach gaistlichs vnd weltlichs gerihtes, so su vnd ir erben, ob su enwarint, an dem vorgeschribenen hof vnd och muli hattent ald hie nach iemer gewinnen mohtint von aigenschaft ald von lehenschaft ald von dehainer ander sachen wegen. Die vorgenemten Cunrat vnd Hugo von Rota gebruder lobtent och mit ir truwen fur sich vnd alle ir erben, dez vorgenemten Bartholomes dez Blarrers vnd siner erben vmb den vorgeschribenen hof, muli vnd och guter vnd och dez vorgeschribenen koffes reht wern ze sinne nach reht gen manlichem an gaistlichem vnd an weltlichem geriht vnd an allen stetten, wa sin der vorgenemt Bartholome Blarrer vnd sin erben, ob er enwar, bedurffent vnd notdurftig sint. Vnd ist diz alles beschehen vnd vollefurt reht vnd redlich mit allen den worten vnd werken, so von reht ald von gewonhait darzu gehortent ald horen soltent vnd notdurftig warent vnd als reht sitte vnd gewonlich was. Vnd ze ainem waren vrkund vnd gantzer sicherhait aller der vorgeschribenen dinge so haben wir abt Herman da vorgenemt vnser insigel gehenkt an disen brief. Wir die vorgenemten Angnes von Meringen, Rudolf von Lindenberg ir vogt, Rudolf der Schenk fursprech in der vorgeschribenen sache vnd och wir die vorgenemten Cunrat vnd Hugo von Rota gebruder veriehen offenlich an disem brieue, daz wir alles daz getan vnd vollefurt habent vnd och alles daz war ist, daz von vns an disem brief geschriben stat vnd daz och der vorgenemt vnser gnadiger herre von vns veriehen hat an disem brief. Vnd dez ze merer sicherhait so habent wir och vnseru insigel gehenkt an disen brief. Der geben ward ze Wil an dem nahsten zinstag vor sant Johans tag dez Toffers zu sungihten in dem jar, do man zalt von gottes geburt druzehenhundert jar, funfzig jar vnd darnach in dem ahtoden jare."}
{"text": "Ich Hainreich der votendorfer vergich an disem prief vnd tuen chund allen den dev in lesent oder hornt lesen dev nu lewent oder hernach chvnftich sind, daz ich mit meiner Hausvrowen vron Osannen gueten willen vnd mit gunst aller meiner vreunt vnd aller meiner erben zter zeit do ich iz wol getuen macht gegeben han den hof der do haizzet datz dem nidern zehent hof der mein rechtz aigen gebesen ist dovon man dient zehen schilling phenning gemainer wienner munzz an sand mychels tag vnd zwelif ches rechter rabenstainer vier ze wainachten vier ze Ostern vier ze phingsten vnd zwo gemast gens vnd schechs huerr durch aller meiner vodern sei willen vnd auch vmb mein selbs hail dem gotshaus des gueten herren sand Jorgen ze Hertzogenburch vnd auch alle der samnung des selben gotshaus mit alle dem recht vnd nutz vnd iz mein vodern vnd ich selben iz her pracht habent iz sei gestift oder vngestift versuecht oder vnversuecht ze veld vnd ze dorf ledichleich vnd vnverchummert vnd pin auch ich der vorgenant Hainreich der vtendorf des egenanten guets des gotshaus vnd der samnung des selben gotshaus scherm vnd gewer fuer all ansproch als aigens recht ist indem lande ze Osterreich vnd ze pezzerr sicherhait setz ich vorgenanter Hainreich der vtendorfer dem offt genanten gotshaus vnd der samnung des selben gotshaus Albern mein prueder den vtendorfer vnd Wolfharten den ziervogel mit ir paider insigel ze scherm vnd ze gewer als mich selben wer auer daz daz wir in des scherms von chainerlai sach abgiengen des ob got wil nicht geschiet wietan schaden sev des nemen an chost oder an mue dev si muesten haben vmb daz guet den schull wier in ablegen an allev wider red vnd an allen chrieg vnd daz in dem gotshaus vnd der samnung ze Hertzogenburch disev red stet gantz vnd vnzebrochen beleib Dor vber gib ich vorgenanter Hainreich der vtendorfer dem egenanten gotshaus vnd der samnung ze Hertzogenburch disen prief versigelten vnd bestetten mit meinem Insigel vnd mit Albers Insigel ineins prueder des vtendorfer vnd mit Wolfharts Insigel des ziervogels fuer alle ansproch vnd sind des gezeuch Her Chunrat von Tyernstain Her Hainreich von pappenhaim Her Gundacher von retelnberg Her Ott von weizzenberch Her wernhart von Nuzdorf Her Chunrat sein sun Her leb von vreuntzhausen vnd anderr pidiber leut genug den dev red vnd dev sach wol chund vnd gewizzen ist. Der prief ist gegeben do von Christes gepurd warn ergangen Tausent lar drevhundert iar dar nach in dem vier vnd zwaintzkistem iar an sand stephans tag datz Hertzogenburch in dem Gotshaus."}
{"text": "Ich Jons von Chappeln vnd alle mein erben vergich vnd tun chund allen den, di disen prief sehent oder horent lesen, di nu lebent vnd her nach chunftich sind, daz ich mit verdachtem mut ze der zeit, do ich ez wol getun mocht, verlihen han den drin prudern Hertlein vnd Seydlein vnd Jonsen den Gaugenpergern in vnd iren erben den halben hof, der do leit auf der Ypphe genant in dem Hag in Newnchiricher pharr, ze rechtem lehen, versucht vnd vnuersucht, ze holtz vnd ze veld, wi so daz genant ist, vnd pin auch des selben halben hofs ier rechter scherm vnd gewer in vnd iren erben, wo so in des not geschicht also landes recht ist jn Osterich. Daz di red staet vnd vnzebrochen beleib, dar vber so gib ich vorgenanter Jons von Chappln in vnd ieren erben disen prief ze einem offen vrchund versigilt mit meinem anhangundem insigil. Der prief ist geben, do man zalt von Christes gepurd dreutzehen hundert jar, dar nach in dem fumfzigistem jar an dem heiligen auffert tag."}
{"text": "Ich graue Rudolf von Sultz hofrihter von mins genedigen herren des Romschen kaiser Karlen gewalt an siner stat vf sinem hoff ze Rotwil tun kvnt mit disem brief, das ich ze geriht sasse vf dem hof ze Rotwil an der offener frigen kuniges strasse vf disem tag, als dirre brief geben ist, vnd stund vor mir vf dem selben hoff der burger gemainlich von sant Gallen erberi vnd gewissi botschaft mit vollem gewalt an ir aller stat vnd clagt hin zu Berschin dem Zofinger mit fursprechen, als reht was, vnd sprachen also, er hetti John den Gnepsser, der ze sant Gallen burger weri, bekumert vnd gelat vf das lantgeriht in Turgow vnd hetti in da in aht getan vber das, das die burger von sant Gallen solich genade vnd frihait hettin von minem genedigen herren dem Romschen kaiser Karlen, das nieman dehainen burger von sant Gallen vf dehain lantgeriht noch ander geriht triben laden noch ziehen solt, denne wer mit ir dehainem utz ze tunde oder ze schaffent hetti, der sol das reht von in suchen vnd nemen vor irem rihter in ir stat ze sant Gallen vnd niendert anderswa, vnd zogtent ouch darvmb ain vidimus vnder des hofgerihtes insigel ze Rotwil versigelt, der stund, das su also gefriget werint, su liessen denne ieman rehtlos. Des antwurt in do Berschi der Zofinger mit fursprechen, als reht was, vnd sprach also, er hetti ain reht von irem burger John dem Gnepsser gevordert an den erwirdigen herren den abt von sant Gallen, des ouch das geriht ze sant Gallen weri, der wolt im nut rihten vnd verzig im reht vnd lies in darvmb rehtlos, vnd zogt ouch darvmb brief von dem abt von sant Gallen. Des viengi er ain reht an vf dem lantgeriht in Turgow, des komi der von Gallen gewissi botschaft mit vollem gewalt, der wolti iren burger versprechen vnd zogti der von sant Gallen frihait, vnd do wurd im ertailt, won im reht verzigen weri von dem abt von sant Gallen, des ouch das geriht sie ze sant Gallen, das su denne ir frihait gen im nut schirmen solle, vnd zogt ouch darvmb ainen brief vnder des lantgerihtes insigel in Turgow, vnd zogt ouch ainen brief, das er darvmb den vorgenanten Gnepsser vf dem selben lantgeriht in aht getan hab. Da wider sprach aber der von sant Gallen botschaft, hetti ir herre der apt von sant Gallen ieman reht verset, da hettin su dehain schuld an, wenne er komen weri, su hettin im gern geriht vnd haben im nut reht verzigen. Darzu so weri herr Johans von Rosenneg der lantrihter in Turgow ain offen verschriben ahter zu den ziten vnd vf den tag, do der obgenant ir burger gelat vnd furgebotten wurd, vnd ward das an das ahtbuch gezogen, vnd brahten ouch das fur, das er in aht was, do dem Gnepsser furgebotten ward, vnd da vor vnd ouch darnah, vnd sprachen, su getrewettin dem rehten wol, was joch vrtail vnd geriht zu den ziten vber iren burger verloffen hetti vnd darvf vnd da von ergangen weri, die geriht soltin tod vnd ab sin vnd soltin irem burger vnschedelich sin, vnd won er vnreht in die aht komen weri, ob die selb aht solt ouch tod vnd ab sin vnd enhain kraft haben. Darvmb vorsehet ich, was reht weri, do ward ertailt von erbern rittern vnd rihtern, die da ze gegen warent, nah baider tail rede vnd widerrede vnd nah vil briefen, die da von baiden tailn darvmb verhoret wurden, das die geriht, die Berschi Zofinger vf John den Gnepsser vf dem lantgeriht in Turgow erlanget vnd erclegt hetti, vnd die ahte, da er von sinen wegen in komen weri, tode vnd ab sin solt vnd dem obgenanten John dem Gnepsser vnschedelich sin sol, won der von Rosneg der lantrihter in aht was, do im furgedagt ward, vnd das die burger gemainlich von sant Gallen bi iren genaden vnd frihaiten beliben sond nah irs briefes sagge vnd des geniessen sond, an alle geuerde. Vnd hervmb ze offem vrkunde so han ich des hofgerihtes ze Rotwil insigel mit vrtail offenlich gehenket an disen brief. Der geben ist an dem nehsten dornstag nah sant Vlrichs tag nah gottes geburte druzehenhvndert jar, in dem dru vnd sibentzigesten jar."}
{"text": "Wir dis nachgeschribnen Eberhart vnd Albreht von Burglen gebruder baid ritter veriehen vnd tunt kunt allermenglichem mit disem brief, daz wir baid gemainlich vnd vnuerschaidenlich fur vns vnd fur alle vnser erben von vnser kumberhaftin wegen ledklich vnd frilich vnd och redlich vnd recht verkoft haben den zehenden ze Arwile dem hof bi Wulfikon gelegen mit allen rechten nutzen zinsen gewonhaiten vnd mit aller zugehord, der von vns lehen was, vnd haben denselben zehenden mit aller zugehord fur vns vnd fur alle vnser erben gefriet vnd geaigent vnd fur recht ledig frie aigen zekoffent geben dem fromen man Eberlin vndern Bomen burger ze Liehtenstaig vnd allen sinen erben vmb drissig pfund guter vnd genamer Italiger haller, dero wir och gantzlich vnd gar von im bezalt sint an den stetten, da wir vnsern gemainen nutz vnd fromen mit geschaffot haben, vnd haben im och denselben zehenden mit allen rechten nutzen gewonhaiten vnd mit aller zugehord fur vns vnd fur alle vnser erben ledklich vnd frilich vffgeben vnd fur recht aigen zu sinen vnd zu siner erben handen vnd gewalt braht vnd gevertgot, alz recht sitt vnd gewonlich was vnd alz es billich vnd von recht kraft hat vnd haben sol nu vnd hernach, vnd haben hier vber fur vns vnd fur alle vnser erben vnd nachkomen gegen dem vorgen Eberlin vndern Bomen vnd gegen allen sinen erben an dem vorgen zehenden verzigen vnd entwert vnd verzihen vns ledklich frilich wissentklich vnd wolbedahtklich mit disem brief aller manschaft aller lehenschaft aller aigenschaft aller gewer aller kuntschaft aller zugnust lut vnd brief alles rechtes gaistlichs vnd weltlichs gerichts aller rechtung aller frihait vnd gnaden, so wir von kaisern von kungen ald von andren fursten ietzo hant ald hernach iemer gewinnen mohten, vnd dar zu aller vordrung vnd ansprach, so wir ald vnser vordern ald vnser erben ald ieman andra von vnsren wegen zu dem vorgen zehenden mit aller zugehord ie gehatten ald hernach in dehain wis ald weg iemermer gewinnen mohten von recht ald von gewonhait ald von hainerlay andren sach wegen, so ieman erdenken kan ald mag, an gevard. Wir haben och gelobt vnd loben vesteklich mit disem brief fur vns vnd fur alle vnser erben, des vorgen zehenden fur recht aigen vnd dis kofs in aller wis, alz vorgeschriben stat, gen allermenglichem recht wern zesint nach aigens recht vnd nach des landes sitten vnd gewonhait, wenn ald wa sin der vorgen Eberli vndern Bomen ald sin erben noturftig sint ald mit dem rechten dar vmb angesprochen ald vf getriben werdent, an gevard. Vnd des alles ze offem vrkund der warhait so haben wir obgen Eberhart vnd Albreht von Burglon vnsru insigel fur vns vnd fur alle vnser erben offenlich gehenkt an disen brief. Der geben ist an vnser lieben frowen aubent ze der liehtmizz, do man zalt von Cristus geburt druzehenhundert vnd ahtzig iar, dar nach in dem sibenden jar."}
{"text": "Ich Nychlas der Lange in dem teuffen graben ze Wyenne und ich Hainreich des Udunchs sun saelig zu den zeitn paid zechmayster und wir die zechbrueder gemain der fleischaker zech ze Wyenne vergehen offenleich an disem brief, daz wir von des gebotts wegen so unser genaediger her der edel hochgeborn furst herczog Rudolf ze Osterreich ze Steyr und ze Kernden in der stat ze Wyenne umb gruntrechts und purchrechts ablosung gebotten und autgesaczt hat, recht und redleichen abzelosen geben haben dem erberm geystleichem herren brueder Symann zu den zeiten hofmayster der erbern geystleichen herren hous von Pawngartenperg gelegen an dem allen Fleischmarcht ze Wyenn ze nast hern Hainreichs hous von der Neyzze die vierczig wyenner phenning gelts purchrechts die wir und die vorgenante unser zech auf dem egenantem hous der selben geystleichen herren von Pawngartenperg gehabt haben, umb an zehen ayndlefschilling wyenner phenning dew uns der vorgenant brueder Syman gancz und gar gewert bat also, daz die obgenanten geystleichen herren gemain ze Pawngartenperg und alle ir nachkomen und alle die die daz egenant hous von irn wegen oder nach in inne habent und besiczent, der vorgenanten vierczig pbenning gelts sulln furbas ewichleich aller ding darab ledich und frey sein und die davon nicht mer dienn. Unnd sulln auch wir noch unser nachkomen zechmayster noch zechbrueder der vorgenanten fleischakerzech noch ander nymant von unsern wegen weder mit briefen noch an brif noch mit chainerlay sachen wie so die genant sint, auf daz egenant hous umb die egenanten vierczig phenning gelts furbas nymmer mer chain ansprach noch chain vodrung haben noch gewinnen weder vil noch wenich. Waer aber daz furbas icht brief oder urchund furpracht wurden, von swem daz waer die auf daz vorgenante hous umb die egenanten vierczig phenning gelts sagten, die selben brief und urchund sulln denne gaenczleichen tod und ze nichte sein und chain chraft mer haben weder chlain noch grozz, und daz disew ablosung furbas staet und unczebrochen beleib und wand wir vorgenenten ich Nychlas der Lang und ich Hainreich des Udunchs sun selber nicht aygener insigiln enhaben, daruber so geben wir fur uns und fur die zechbrueder der vorgeschriben fleischakerzech gemain und fur alle unser nachkommen in disen brief ze einer waren gezeugnuzzen diser sache versigiltn mit der erbern laeut insigiln hern Michels des Chunraeuter und hern Seyfrids des Ammans, die derselben fleischakerzech auch zechbrueder sint und die auch diser sache gezeugen sint mit irn insigiln. Der brief ist geben ze Wyenne nach Christs geburd dreuczehen hundert jar darnach in dem ains und sechczgisten jar des eritags nach sand Ulreichs tag,"}
{"text": "Ich Hugo von Werstain kircherre ze Stain vnd ich Hugo von Werstain sin bruder vergiehen baide vnd ton kunt allen den, die disen brief sehent, lesent oder horent, das wir an sehen vnd an gesehen haben danknaeme fruntschaft vnd truwe, die vns getan hat vnd och noch tvn mak vnser genaedige herre von gotes genaden apt Hiltpolt apt des gotzhus ze sant Gallen, vnd wan vns baiden dikke wol vnd gotlich von ime geschehen ist vnd och von dem selben gotzhvs ze sant Gallen, dar vmbe so geben wir baide vnd haben geben willeclich, frilich vnd vmbetwngenlich Hainrich Blochelin, der vnser aigen was, dem vor genemten apt Hiltpolten vnd dem gotzhus ze sant Gallen fur recht aigen, vnd das er eweclich das selbe gotzhus ze sant Gallen an gehore als ander lute, die das selbe gotzhus hat, vnd enzihen vns vnd haben enzigen fur vns vnd fur alle vnser nachkomen mit disem brief aller der ansprachhe vnd alles des rechten, des wir haben ald haben mochten an den vor genemten Hainrich Blochlin. Vnd das diz alles war sige vnd staete belibe, dar vmbe so geben wir baide disen brief besigelten mit vnsern insigeln. Diz beschach vnd wart dirre brief geben ze Eimphingen, an dem fritag nach sant Andreas tag, do man zalt von gotes geburte druzehen hundert jar vnd dar nach in dem zwai vnd zwainzegosten jar."}
{"text": "Allen, die disen brief ansehent oder horent lesen, kund ich Johans von Littenhait Schultheis ze Wil vnd vergih offenlich an disem brief, daz fur mich kam, do ich offenlich ze Wil ze geriht sass an mins herren stat von sant Gallen, junkfro Agnesa hern Beringers tohter von Landenberg mit ir fursprechen, der mich batt ze varende offenlich einer vrteil, wie du vorgnante junkfrow Agnesa die burg, der man sprichet du Nuw Guttingen, vnd die vogtai ze Harpreswile vnd waz da zu hort, die su mit Diethelmen Wilhelms sun von Guttingen ze einer rehter gemaind enphie, uf solti gen, daz es kraft hetti. Do ward mit gesamnoter vrteil ertailt, daz su ez mit ir vogt dez vorgnanten hern Beringers von Landenberg hant solt uf senden, vnd beschah da, daz su es baidu uf santent bi hern Lutolt dem schenken von Landegg. Vnd dez ze vrkunde der warheit so henk ich der vorgnante Johans von Littenhait min aigen insigel an disen brief. Ich der vorgnante her Beringer von Landenberg ritter vergih offenlich an disem brief, daz alles, daz an disem brief gescriben stat, mit miner hant vnd willen vnd gunst beschehen ist, vnd darvmb ze einer offener warheit henk ich min aigen insigel an disen brief. Der geben wart ze Wil in der stat, an dem nahsten dornstag vor vnser frowen tag zer liehtmisse in dem jar, do man zalt von gottes geburt druzehen hundert jar, dar nah in dem vierzigostem jar."}
{"text": "Ich Hertwich von dem Wasen. tun allen den chunt. di den brief sehent oder horent lesen. daz ich minem Herren Abt Chunraten von Sytensteten auf han gegeben zwai lehen datzAdramsdorf. vnd ein lehen datz phleffenpach, die ich han gehabt ze rehtem lehen von dem vor genanten goteshaus. Vnd han im gegeben eine weingarten datz Spitz, daz heizzet das Wasnerl. Vnd han ihm geschafft dreizich phunt phenning wienner munzze von der Satzung. di mir stet von Dietriche dem Gerwer. vnd sechs phunt zu der weich von der selben Satzung, also daz man mit dem vor genanten dreizch phunten vrbar schol chauffen auf Sant Michhels alter, vnd dev vor genanten drev gut vnd der weingarten di schullen auch dienen auf den vor genanten alter, den ich gestifften han. Daz disiu red stet belib vnd vnzeprochen. des gib ich im disen brief ze einem vrchunt, bestetiget mit minem hangunden insigel, vnd gib im des gezevg. di da pei sint gewesen, daz ist her Heinrich von Glevzz vnd Rudiger von zavch, vnd Wolfger vou dem Wasen min bruder. vnd Herman der Nevnwergen. vnd Dietrich von Glevzz. vnd Otacher der stiller, vnd Vlrich der gensel, vnd ander biderb levt genuch. Der brief ist gegeben. dv nach Christ purt waren Tausent Jar. drev huntert iar. vnd in dem vierten iar an dem Sant Blasentag."}
{"text": "Allen, die disen brief sehent oder horent lesen, kunden wir Hug, Sigfrid vnd Johans Tunben, das wir offenlich ze den heiligen gesworn haben ein gelerten eit, das wir vnd vnser erben, es sin sun oder tochteren, dem edlen herren grauen Fridrich von Toggenburg vnd fron Kungund von Vatz siner elichen husfrowen vnd ir gemeinen kinden vnd der erbon, die su ietz hant oder noch sament gewunnent, warten sulen vnuerscheidenlich gegen menlich wan allein wider grauen Vlrich, grauen Hug vnd grauen Rudolf von Montfort vnd ir erben mit vnser vesti Tagstein, die wir haben ze rechtem burglehen von den vorgenanden vnserm herren von Toggenburg vnd vnser frowen von Vatz siner elichen husfrowen, vnd och vnser erben, es sin sun oder tochtren, in burglehens wise, wer och, das der vorgenant vnser herre von Toggenburg oder vnser frowe von Vatz sin elich husfrowe oder ir erben eigen kriege hettin mit den vorgenanden drin grauen oder mit keim vnder im ald ir erbon, so sun wir mit der vorgenanden vesti Tagstein stille sitzen vnd enwederem teil mit der selben vesti behulfen sin, wir mugen aber mit vnseren liben vsserent der vorgenanden vesti dienen, wem wir wellen, wir sun aber vsser der vorgenanden vesti noch in die selben vesti niemer nut getun mit worten noch mit werchen, das den vorgenanden vnsren herren vnd frowen ald ir erbon, die su sament habent ietze oder noch gewunnent, schedelich si, wer och, das die vorgenanden drie grauen oder keiner vnder in ald ir erben ieman in kriege helfen woltin wider vnser herren vnd frowen vorgenant vnd ir gemein erben, so sun wir vnd vnser erben mit der vorgenanden vesti warten in burglehens wise dem vorgenanden vnserm herren vnd frowen vnd ir gemeinen erbon. Vnd ze einem offen vrkund alles des, so vorgeschriben stat, geben wir disen brief besigelt mit vnsren ingesigeln offenlich. Dis geschach vnd wart och dirre brief geben ze sant Gallen in der stat, do man von gottes geburt zalte druzehenhundert iar, dar nach in dem zwei vnd vierzigosten iare, an dem nechsten mantag nach sant Vlrichs tag."}
{"text": "Wir Lupolt von gotes gnaden hertzog ze Oster vnd z veriehen vnd tvn kunt offenlich an disem brief, als an vns gesatzet ist vmbe den stoz zwischent vnserm oheimen grauen Dnd grauen Fridrichen von Tockenburg vnd dem abt von sand Gallen, daz wir dar vber gesprochen vnd erteilet haben, als geschriben stat. Wir sprechen des ersten vmbe Egli von Pichelse, als der den abt hat an gesprochen, daz vns dunket vnd brief hant gesehen, di dar vber geben sint mit solcher geworsam, daz er dehein recht zu der ansprach habe, vnd he daz ab sie. Vmbe Walthern von Pichelse, der geuangen ist, als er gicht an schulde, vnd si gehent, daz er inen widerseit , heizzen wir, ist daz der abt vnd sin diener kuntlich machent mit luten, den ze geluben ist, daz er inen mit briefen widebe alder mit luten, den ze geluben ist, alder mit im selber, was im dann geschechen ist, dunket vns, daz er sinen schade, ist aber des nut, so dunket vns, daz man im sin habe gelt vnd den schaden, den er von zerunge in der vanknust gehebt mbe du phandunge, di Walther von Pichelse getan hat, sprechen wir, ist daz der abt fur mag bringen mit briefen lebentigen zugen, den ze geluben ist, daz er daz gelte, dar vmbe er gephant hat, koufet hat vormals, so dunket vns, daidertuge, was er in getan hat, ist aber des nut, so dunket uns, swo er gephant hat vmbe als vil im us stat, daz er dar zu habe vnd er daz vbrige wider gebe. Wir wellen ouch vmbe Pichelse, alz geredet haben, wer daz, daz m abt geuiele wider ze tunde, daz daz doch an vns stande. Wir sprechen ouch vmbe Heinrichen ab dem Huse, dar vmen abt gephandet hat, sit die von Tockenburg vnd der abt vnlogenhaftig sint, da sie ein richtunge geschehen, mag ouch vnd sin diner fur bringen mit briefen alder mit luten, den dar vmbe ze geluben ist, daz vmbe die satzunge vz geseit ist, den luten, den ze geluben ist, vnd dem abt daz gut geuallen ist, dar vmbe du satzunge geschache, so sullenn du von Tock schaffen, daz es widertan werde ald sich sin also entziechen, daz man sehe, daz su vnschuldig sien. Wir wellen ouch, d gedinge ab sien, swas niht geweret wart, e wir vns dirre sache vnder wunden, vnd alle geuangen ledig sien ze beidn, du von des krieges wegen geuangen sint. Wir sprechen ouch vmbe den schaden, der dem von Roscha geschechen ist, man in den ablege ze minnen, also daz die von Toggenburg geben zechen phunt vnd der abt zechen phunt zent hie vnd ostern, es were danne, daz die von Toggenburg bringen mochten, daz er des krieges gewesen were, ald du lten uf iren schaden hete, du des krieges gewesen sint. Wir wellen ouch vmbe den schaden ze Appatzelle, der v vnsern luten vnd guten da geschechen ist, daz sich des vnser oheim von Toggenburg mit vns richten nach vnsern gnade. Wir wellen ouch, wo in disen sachen stoz wurde, daz ein iehen, daz were furbracht, du andern iehen, es were nut facht, daz sie des an vnsern vogt von Eppenstein komen, vnd was su der heizze, daz sie daz tun. Es sol ouch der selbe Eppenstein sweren, daz er gemein sie. Wir heizzen sie ouch, daz su gut frunt sin vnd gantze sune haben, wae daz gesworn hant ze den heiligen. Vnd daz ditzes stete vnd vntzebrochen belibe, haben wir vnser insigel gnket an disen brief. Der wart geben ze Brucke an mitwochen nach sand Katherinen tag, da man zalt von Kr geburte druzehundert jar, dar nach in dem fumfe vnd zweintzchistem jar."}
{"text": "Ich Wolfgang vonn Winden vnd mein Erben veriehen Offenleichen an diesem brief, vmb den Hof vnd Mull vnd swaz darzu Gehort gelegen ze Triwensbinchel, die von Chainrat muhel vnser phand ist fur hundert phunt vnd zwaintzig phunt vnd drey schilling phenning Wienner Munizze, damit wir denselben Hof vnd Mull von dem Juden geledigt vnd gelost haben, als der brief sagt, den wir von in darumb haben, und die paide Purchrecht sind von den Erbern geistleichen herren zu dem Heiligen Chreutz alle dy weil vnd wir dazselb phand innehaben daz wir denselben herren zu dem heiligen Chreutz dhain Irrung sein schullen in dhainen wegen; wir geben vnd richten in um zins, den se daraufhaben ze rechten Taegen, als von alter herchomen ist, vnuertzogenleich. Geschaech dez nicht, so mugen se vollen gewalt haben auf den selben gutern ze phenden vnd ze notten mit vnserm gutleichen willen, als auf andern irn gutern an alle widerred, als verr, daz se vericht vnd gewert werden Irs zinses an allen Geprechen vnd abgang. Mit vrchund dez briefs versigelt mit meinem anhangunden insigel vnd mit meins sundern frewnts Vlreichs dez Liechtekkers anhangunden insigel, der der Sach gezeug ist im an schaden. Geben ze Wienn an sand veyts Tag nach Christ gepurd Drewtzehen hundert iar darnach in dem vir vnd Sibentzigistem Iare."}
{"text": "Ich Ulrich der Swarcz mein hausfraw und all unser baider eriben verjehen, daz wir ze chauffen haben geben unserm libem gnadigen herren hern Rugern von Starchenberch und allen sein eriben unsern hof ze Riczsteig und unser zwai tail zehencz auf demselben hof und ist auch gelegen in Helmansoder pharr. Wir haben in auch den egenanten hof und zehent cze kauften geben mit allen der rechten alz wirs von in ze lehen haben gehabt, und auch mit allen den ern rechten und nuczen di zu dem vorgenanten hof und zehent gehornt, auz unser nucz und gewer in di iren umb ein gelt dez wir gancz und gar geriht und gewert sein an allen unsern schaden, also mit auzgnomen warten, daz wir noch dhain unser eriben und nachomen furbaz ewichlich nimmermer dhain ansprach noch zuversicht nach dem egenanten hof und zehent gehaben noch gewinnen sullen noch mugen wann wir gancz und gar darumb furziht getan haben, also verziht verkauffens und dez landz recht ist ob der Enz. Wir sein auch dez egenanten hofs und zehencz alz ez oben an dem brief geschriben stet ier rechter gewern und ir furstant fur all ansprach an aller der stat da in sein not und durft geschicht also dez landz recht ist ob der Ens. Auch ist ze merkchen daz ich vorgenanter Ulrich Swarcz mein hausfraw und all unser eriben den egenanten hof und den zehent alz ez vorgeschriben stet verkauft haben mit meiner libm pruder Eberleins und Leben der Swarczen und mit aller irer eriben willen und wartt. Und daz di red also stat und unzebrohen beleib, daruber so geben wir den brief versigelt ich egenanter Ulrich der Swarcz mit meinem anhangunden insigel, und ze einer pezzern sicherait und zeugnuzz under unserz libm gnadigen herren hern Hansen von Trawn und under unserz libem vetern Sigharcz dei Swarczen und under unsern sunderm frewncz Leben dez Stetnar anhangunden insigilln, darunder ich mich egenanter Eberlein und Leb di Swarczen und all unser eriben verpinden mit unsern trewn, alz daz stat ze haben daz vor an dem prief geschriben stet wann wir zder zeit aigner insigillen niht gehabt haben. Der prief ist geben nah Kristz gepurd uber drewczehen hundert jar darnah in dem sibenczkistem jar am nagsten phincztag vor sand Gregory tag in der vasten."}
{"text": "Cun abt ze sant Gallen. Vnser grus ste vor. Als vch wol ze wissent ist, wie wir mit dem lantrihter getadingot hant vmb zwaintzig phund haller von vwern wegen vnd dabi och vwer statt schriber gewesen ist vnd darvmb der selb schriber vwer bott vns versprochen hat von vwern wegen, da tun wir vch ze wissent, daz vns der lantrihter von des selben geltz wegen ainen maiden genomen hat vnd den ze Wil verrehtod hat. Bitten wir vch flissklich mit gantzem ernst, das ir das gelt rihtin, das wir vnd och ir des geltz nut furbasser ze schaden komen, won wir vwerm burgermaister bi Wildrichen vnserm schriber enbotten haben vormals, das wir dem lantrihter das gelt furbasser nit verziehen mohtin, won ir im das gelt geben soltan han vff den lantag ze dem Grawenstain, der nu nahst was. Geben ze Wil an dem nahsten zinstag nach der vfffart vnsers herren Iesu Cristi anno LXXXI."}
{"text": "Wir Diethelm von Stainegge tvmprobst vnd Mangolt graf von Nellenburg chorherre ze Chostentz, gemain pfleger des bistoms ze Costentz in gaistlichen vnd in weltlichen sachen, kvnden vnd veriehen des offenlich mit disem gegenwurtigen brief, das fur vns kam Johs. von Schonnenberg mit gesundem libe vnd offenot vor vns mit sinem fursprechen, er wolte sin burg ze Schonnenberg in dem Tvrgow gelegen, den wingarten, der vnder der selben burg an dem berg gelegen ist, das Juch, den hof, den man nemet der Burghof, den Vlrich Winzvrne buwet, das gut vf Hoberg, das Johans Botschis buwet, den hof ze Albreswile, den Rvdolf von Albreswile buwet, vnd dv guter ze Seliswile, dv Ventz ab der Hvbe buwet, dv ellv sin recht lehen von dem gotzhus ze Chostentz sint, vnd darzv mit namen alles das, das er von dem gotzhus ze Chostentz ze lehen hat, es sient lute oder guter, wie du gehaissen sint, si sien benemt oder vnbenemt, gesucht oder vngesucht, der fromen frowen fron Vrsellen, Rvdolfs des Maigers von Alstetten tochter siner elichen huswirtennen, dv da ze gegen was, in gemainde wise vnd in rechter gemainde geben vnd fugen, vnd bat vns mit vrtail ervarn, wie er das tvn solte, das es nv vnd hernach gut kraft hette, haben solte vnd mochte. Her vmb wart von vns vrtail gefragz, vnd wart vor vns mit gesamnoter vrtail vnzerworfenlich ertailt, das wir dem selben Johans von Schonnenberg ainen vogt, des er mvteti, geben, vnd wenne der selbe Johans von Schonnenberg mit siner vnd des selben sines vogtes hant, der im vmb die sache geben wurde, die vorgenanten burg ze Schonnenberg lut vnd gut vnd was er von dem gotzhus ze Costentz ze lehen hat, als vorgesait ist, vrilich vnd ledeklich an vnser hende vf gebe vnd vns darnach mit dem selben sinem vogte bete, das wir die selben burg vnd vesti Schonenberg lut vnd gut vnd was er von dem gotzhus ze Costentz ze lehen hat, von im vf nemen vnd si der vorgenanten fron Vrsellen siner elichen husfrowen vnd och dem egenanten Schonenberg der obgenanten fron Vrschellon elichen wirte mit ir in baiden gemainlichen in rechter gemainde vnd in gemainde wise lihen, das och das billich vnd von rech nv vnd hernach kraft hette vnd haben solte. Vnd do das also vor vns vnzerworfenlich ertailt wart, do mvtete der obgenant Johans von Schonneberg, das wir im Dietrich den Maiger von Alstetten, der da zegegen was, ze ainem vogte vber die sache gaben, den gaben wir im nach der vrtail, als vor vns ertailt wart, vnd do das beschach, do gab Johans von Schonnenberg vnd Dietrich der Maiger von Altstetten mit iren handen vf vrilich vnd ledeklich an vnser hende die egenanten burg vnd vesti ze Schonenberg vnd mit namen alles, das der selbe Johans von Schonenberg von dem gotzhus ze Costentz ze lehen hat, als hievor geschriben ist, es sien lute oder guter, wie dv gehaissen oder genemt sient, vnd baten vns darnach ernstlichen baide, das wir si dem obgenanten Johans von Schonnenberg vnd fron Vrsellen siner elichen husfrowen inen baiden vnuerschaidenlichen in ainer rechter gemainde vnd in gemainde wise lihent, vnd won vns dv bette recht vnd redlich duchte vnd och mit rechter vrtail vor vns ertailt wart, do namen wir die burg vnd vesti ze Schonnenberg, den vorgenanten wingarten, die vorgenanten hoff vnd guter vnd mit namen alles, das Johans von Schonnenberg von dem gotzhus ze Costentz ze lehen hat, es sient lute guter aker wisen holtz oder velt gebuwens vngebuwens genemtz vngenemtz gesuchtz oder vngesuchtz, als vorgeschriben vnd beschaiden ist, mit allem rechte sicherhait ehafti vnd zugehorde, so darzu nodurfit was, vf an vnser hende vnd lihent alles mit enander vnuerschaidenlich wider hindan vmb dem selben Johans von Schonenberg vnd fron Vrsellen siner elichen husfrowen in baidon vnuerschaidenlich ze ainer rechter gemainde vnd in gemainde wise. Vnd ist dis besehenen vnd vollfuret mit aller der gehugde vnd geworsami worten vnd werken, so darzv gehorte vnd notdurftig was vnd gewelich ist vnd als och mit virtail vor vns ertailt wart. Vnd her vmb ze ainem offenen vrkvnde vnd steter sicherhait diser vorgeschriben dinge haben wir die obgenanten pfleger des bistoms ze Costentz vnser pflege haimlich insigel, das wir in weltlichen sachen bruchen, offenlich gehenket an disen brief, daran och wir Johs. von Schonnenberg vnd Dietrich der Maiger sin vogt in dire sache vnsrv aigen insigel hant gehenket an disen brief ze merem vrkunde vnd steter sicherhait diser vorgeschriben dinge. Dis beschachward diser brief geben ze Costentz, do man von gottes geburte zalte drucehenhundert jar, darnach in dem zwai vnd fvnfzigosten jare, an dem nechsten zinstag nach dem zwelften tag ze den wihennechten."}
{"text": "Ich Graf Albrecht von Werdenberg herre zu Bludentz vergich vnd tun kunt fur mich mein hawsfrawn vnd vnser baider erben vnd nachkomen, als der hochgeborn furst mein genediger lieber herr herczog Leupolt herczog ze Osterreich etz. mich yeczvnd mit seinen genedigen briefen an seinen bruder herczog Wilhalm vnd seinen vettern herczog Albrechten auch mein genedig lieb herren furdret von meiner sach vnd zuspruch wegen, so ich hab hincz meines swagers des grauen von Schawnberg, der yetzund laider mit dem tod abgegangen ist, geslossen vnd gutern von erbschafft wegen der egenanten meiner lieben hawsfrawn seiner swester, also hab ich gelobt vnd verhaissen, gelob vnd verhaizz auch bey meinen guten trewn an aydes stat, was mir desselben von Schawnberg gutern vnd geslossen zu steent vnd zu meinen handen bringe, in welich weg das geschieht, daz ich mit denselben gutern vnd geslossen nach meiner egenanten herren von Osterreich willen handeln sol vnd wil vnd auch ich noch mein egenante hawsfraw vnd vnser erben dieselben geslos niemand andern geben verkauffen versetzen noch in dhain weis verkumbern an der egenanten herrschaft willen wissen vnd gunst, ob sy die halt selber zu iren handen nicht begerten oder bringen wolten. Vnd was ich der egenanten meiner herschaft vmb die vorgeschriben ir hilff vnd furdrung, als sy mir yetzund erczaiget, vorauz tun sol, das sol meinen, meiner egenanten hawsfrawn dafur ich mich gegenwurtikleich annyme, vnd vnser baider erben halben gesteen an den edeln meinem lieben oheim graf Hougen von Montfort herren zu Bregencz vnd den erbern vnd vesten Fridreichen von Flednitz, hofmaister Jorigen von Welsperg, kamermaister vnd Hainreichen dem Stockhlein von Veltkilichen, rate vnd dyenar des obgenanten meins herren von Osterreich. Wer auch, daz ich der egenanten geslos vnd guter, die ich auz des obgenanten von Schawnberg hab also behabe vnd in mein gewalt bringe, alle oder ir ettleichs verkauffen wolte vnd die mein egenante herrschaft selber wolte kouffen, derselb kouff sol denn auch an den obgenanten virn gesteen. Vnd des zu vrkund gib ich den brief versigelten mit meinem vnd mit des edeln meines lieben Oheims graf Rudolffs von Werdenberg vnd mit des vorgenanten Hainreichs des Stockhlein anhangunden insigeln, die ich des fleizzikleich gepeten hab, daz sy ire insigel zu ainer merern geczewgnuzz der sach an den brief gehenkhet habent, doch in vnd iren erben an schaden, der geben ist ze Enzishaim an Freitag nach Gotzleichnamstag nach Krists gepurd drewczehenhundert jar, darnach in dem acht vnd newnczigisten Jare."}
{"text": "Ich Gedraut hie enphor housfrow chunrats von ludweigstorf, dem got genad, tun chunt allen den, die diesen brief ansehent oder lesen horent, daz ich daz ober lehen dacz lo, daz wirt pei im lemtigen geben vnd geschaft het vnser vrown gotshavs dacz dem slag, daz ich daz selb gut mit aller meiner chind guetem willen vnd mit meiner vreunt rat dem vor genanten gotshovs han aufgegeben, pestetigt vnd peaigent meinem wirt vnd vns ze ainem selgeret ewichlick ze haben an als vil, ob ich oder chainer meiner gerben oder meiner vreunt losen wolt daz selb gut, der schol daz selb gut losen von dem vor genanten Gotshous vmb zwai vnd drizzich phunt phenning winner munz. Vnt daz daz demselben gotshous vnzeprochen vnd vnuerchert peleib, darvber gib ich vnd meinev chint diesen brief mit vnser vreunt ynsigel seifrits von hugenperg, leupolts von ydungsperg, heinreichs des schenchen, ludwigs von ludwigstorf. Des sint zeug salman der ludweigstorfer, alber von harrach, wernher vnd Johan sein sun. Der prief ist gegeben, da von christi geburt waren tausent dreihundert jar in dem sehsten jar an sant giligen tag."}
{"text": "Ich Ott, Gotschleins des Schreiber sun von Chemnaten, vnd mein hausfrawn Gedraut verjechen offenbar an disem brief allen den, die in sehent oder hornt lesen, das wir an die ersamen herren abbt Vlreichen vnd die sammung ze Raitenhaslach geworfen haben, das si vns ires gotzhauses hub datz Vbrakchen, die Chunrad der Abbt emalen von in gehabt hat, lassen habent ze pawrecht, besuecht vnd vnbesuecht, zu vnser zwain leiben vnd nicht vnser erben, vnd dar zu zwai zehent haws auch datz Vbrackchen mit der beschaidenhait, das wir vnd in vnd irem gotzhaws dienen sullen von der egenanten hueb vnd von dem zehent alle jar an sand Michelstag oder dar nach inner vierzehen tagen ain pfunt Salczburger pfening. Auch sullen wir die vorgenanten zwen leib das oben geschriben gut pauleich vnd wesenleich legen mit zimmer vnd mit paw ze allen zeitten. Vnd was wir dar an legen, das sol nach vnserm tode an alle widercherumb bey dem gut beleiben. Auch sol vnser der oft genanten zwayer leib alle jar ainer in ir Stift chomen, wanne si mit ires gotzhauses lauten, die in dem Weilhart gesessen sind, stiftent, vnd sol in fumf pfening Salczburger ze erumb pringen vnd sullen in dew hantuest, die wir vber dew obengeschriben recht von in haben, offeneich ze lesen geben vnd sullen si vns die zehant wider geben. Wir sullen auch die offt genanten zwen leib vnsrew recht, die wir auf der obengenanten hueb nach diser hantuest haben, chainnenweis nicht versetzzen oder verchauffen noch verchumeren in chain andrew gewald in ir gunst vnd willen. Vnd wo wir der obengeschriben pundt vnd tayding aines oder zway oder mer uberfueren vnd nicht volfurten, als oben ist geschriben, so sein wir zehant geaullen von allen den rechten vnd genaden, die wir auf der oft genanten hueb datz Vbrakchen nach diser hantuest gehabt haben. Vnd nach vnser der offt genant zwayer leib tode so ist aber zehant die oben geschriben hueb in vnd irem gotzhaws ganczleich ledig waren mit allen rechten vnd nutzen, ze welicher zeit es an dem jar ist. Es sol auch vns den oft genanten zwain leiben vnd in diser brief erst frumen vnd chraft haben nach Chunrates des oben geschriben Abbtz tode, wann er selb bey iem lebentigen dew selben hub niessen sol vnd inne haben. Vnd das in vnd vns das also stat vnd vnuechert beleihe, geben wir in disen brief ze vrchund versigelten mit der erbern manne Eberhartes des Chalbes vnd Fridreich von Inspruk anhangunden insigelen, die si daran gelegt habent nach vnser pet in bayden an schaden. Der brief ist geben, do man zalt von Christi gepurd drewzehen hundert jar dar nach in dem vier vnd viertzigistem jar, an sand Thomans tag von weinachten."}
{"text": "Wir Albr. von Gots gnaden. Hertzog ze Oesterreich vnd ze Steyr. tuen chunt mit disem prief. Daz der erbaer geistleich man. Abbt Dietr. von Seitanst. vor vnser an dem Lanttaiding ze Graetz recht, vnd mit gantz volig behabt hat ain mul auf der tzeirik. di er auch vor behabt hat von dem Starichant. vnd geben im vber di selben mul vnsern getrewn lieben Vlr. von waltse. hauptman in Steyr. zv einem rechten scherm. daz er in von vnsern wegen scherm schol. daz im niemant gewalt. noch vnrecht fur baz dar an tue. mit offener vrchunde ditz priefs. Der geben tze Graetz an dem mittichen vor sand Marien magal tag. Anno domini M. CCC. vicesimo nono."}
{"text": "Ich Eberhart von Kappellen haubtman ze Enns vergich, das ich Chunrat dem Pestlein von der Freinstat verlihen hab nach landes recht ze Osterreich vnd auch das er seiner prueder lehentrager sey ainen hoff genant dacz Grueb in Lasperger pfarr vnd gelegen pey Walichshoff. Ich pin auch des obgenanten hofs ir rechter herr vnd scherm, als lehens vnd landes recht ist in Osterreich. Ez sol auch hinfur aller hanndel geschehen mit lehenherren hant. Mit vrchunde des briefs versigelt mit meinem anhanngundem insigel, geben ze Enns am Pfincztag nach sand Dorothea tag in dem vier vnd akchtzigstem jar."}
{"text": "Ich Nicla der Raedler von Grueb vergich offenleich mit dem prief allen den di in sehent oder horent lesen, daz ich mit wol verdochtem muet und mit gunst aller meiner erben und nach rat meiner pesten vreunt und ze der zeit do ich iz wol getuen mocht, allen meinen drittaeil ze Grueb, gelegen in Hurber pharr, iz sei aeigen oder purchrecht, und mit alli dev und dorzue gehort, versuecht und unversuecht, gestift und ungestift, ze veld und ze dorf, ze holz und ze wizmat und swie so daz alles genant ist und mit allen den rechten und nuczen und ich iz in aeigens und in purchretz gewer von alter her pracht hab ich und mein vadern und alz iz mich allez an erstarben ist von vater und von mueter, also hab ich iz alles recht und redleich verchauft meinem lieben prueder Larenczen dem Raedler und seiner hauzzfrawen vrawen Katrein und allen iern eriben umb suben und zwainzichk phunt phenning und umb ein halbs phunt phenning gemaeiner wienner munizz, der ich ganz und gar gewert von in pin an allen schaden, und schullen sev auch allen iern frum schaffen mit dem var genanten chauf mit verseczen, mit verchaufen oder geben wem si wellen mit meinem guetleihen willen, an alle mein ierrung. Ich pin auch dez var genanten chaufes ier scherm und ier gwer fuer alle ansprach, alz aigens und purchretz recht und chaufes recht ist in dem land ze Osterreich. Naemen sev aver schaden an dem var genanten chaufe mit recht, wie der schad genant wer, den ier aeins gesprechen mag pei seinen triwn ungeswarn, den selben schaden schol ich in wider chern an allen chrieg, und schullen sev auch den selben schaden haben dacz mier und aeuf aller meiner bab dev ich hab in dem lant ze Osterreich und do von bechomen mit meinem guetleihen willen an chlag und an recht, ich sei lebentig oder toed. Daz in di red fuerwaz staet und unzebrochen beleib, dor uber so gib ich var genanter Nicla der Raedler in den prief versigelten mit meinem anhangunden insigel ze eim worn urchund der sache. Und dez sint gezeug: Stephan der Raedler mein prueder und Alber der Czendel von Grueb und Wernhart der Raedler von Oet mit iern anhangunden insigeln, den di sache wol chunt und gewizzen ist und der wandlung taidinger gewesen sint. Der prief ist geben noch Christi gepurd dreuzehen hundert jar und dor noch in dem suben und fumfzkisten jar, an unser vrawn tag ze der chundung."}
{"text": "Wir abt Christan ze den zeiten des gotshaus ze Lyligenueld vnd die gemain des conuents daselb wir veriehen offenbar vnd tuen chunt, daz wir verwechselt haben ein wis, haizzet die Chamerwis gelegen auf der Satlarn die vnser vreyz aygen gewesen ist, dem erbern chnecht Hansen dem Graewl von Hohenberch vnd Annen seiner hausvrawen vnd ir paider erben vmb newn schilling phenning gelts gelegen ze Wilhalmspurch von ainem lehen haizzet des Schaetzleinslehen ain halbz phunt gelts auf sand Poltentag, daz yetzu dient die Chalichprennerinn, vnd aber von ainem lehen haizzet des Chernslehen fumf schilling gelts, auch auf sand Polten tag, der selben fumf schilling dient Leutold der Pransteter fumfczig phenning, Hainreich an dem Parcz fumf vnd zwainzig, der richter ze Wilhalmspurch fumf vnd zwainczig, Ott auz dem Munichhof fumf vnd zwainczig, die Mitter mulnerinn fumf vnd zwainczig, die ir lehen gewesen sint von den erbern herren von Hahenberch vnd habent auch si die vorbenant wis ze lehen genomen von den obgenanten herren fuer die obgeschriben newn schilling gelts also, daz si mit derselben wis allen iren frum schullen schaffen verseczen verchauffen geben wem si wellent. Taet in aber die wis yemant furbaz ze chrieg, was si des schaden nement mit recht, daz schullen si haben auf vns vnd auf vnserr hab die zu vnserm gotshaus gehort. vnd daz die wandlung vnd der wechsel also staet beleib, geb wir in den prief versigelten mit vnsern paiden anhangunden jnsigeln vnd mit der erbern herren anhangunden jnsigeln hern Stephans von Hahenberch vnd hern Stephans seins sunes, die der wandlung vnd des wechsels damit gezeug sint. Der prief ist keben dreuzehenhundert iar in dem sechczigstem iar ze ostern."}
{"text": "Ich Hainrich der Briner enbut dem erbern vnd wolbeschaiden manne Walthern dem Schulmaister des spittals pfleger ze sant Gallen minen lieplichen grus vnd alles gut. Ich bit dich flisklich vnd ernstlich, das du Vlrichen minem sun an miner stat gebest du sehzig pfunt vnd siben pfunt Kostentzer von des zehenden wegen ze Stetten, den ich dem spittal ze sant Gallen ze koffen gab vmb hundert vnd vmb siben pfunt Kostentzer, vnd wenne du Vlrichen minen sun gewerost der sehzigen vnd siben pfunden Kostenzer, so vergih ich fur mich vnd fur alle min erben, das ich denne der hundert vnd siben pfunden gantzlich vnd gar gewert bin"}
{"text": "Allen den, die disen brief ansehent oder horent lesen, kund ich Lutolt der Schenk von Landegg vnd vergich offenlich mit disem brief, daz fur mich kam ze Glattburg vf miner burg vf disen hutigen tag, alz dirr brief geben ist, der from wolbeschaiden Walther Iberger von Swartzenbach mit dem fromen man Johansen Bischof burger ze Wil vnd offnot vor mir vnd sprach, daz er wissentklich vnd wolbedahtklich von siner kumberhaftin wegen redlich vnd recht fur sich vnd fur alle sin erben ains ewigen vnwandelbaren vnwiderruflichen vngeuarlichen kofs verkoft hetti den zehenden ze Adelgasshusen den grossen vnd den klainen zehenden mit allen rechten nutzen gewonhaiten vnd mit aller zugehord, derselb zehend sin lehen von mir wari, vnd hetti ze koffent geben dem vorgenanten Johansen Bischof vnd sinen erben vmb hundert pfund vnd vmb zwaintzig pfund alles guter vnd genamer Costentzer muns, dero er och aller gantzlich von im gewert vnd bezalt wari an den stetten, da er sinen fromen mit geschaffot hetti. Vnd nach der vergicht gab mir do zestett der vorgenant Walther Iberger mit wolbedahtem mut den obgenanten zehenden grossen vnd klainen ze Adelgasshusen mit aller zugehord ledklich vnd frilich vff an min hand vnd batt mich mit flissigem ernst, denselben zehenden mit aller zugehord ze lehen vnd ze rechter gemaind lihen dem vorgenanten Johansen Bischof, Adelhaiten siner elichen wirtenn Wernli Korherren von Vtzwile elichen tohter, Adelhaiten, Hainrichen, Rudolfen, Walthern vnd Verenen iro baider elichen kinden. Dar vmb erhort ich gnadklich sin ernstlich bett vnd lech do zestett mit guter vorbetrahtung vnd beschaidenhait vnd lich och redlich vnd recht mit disem brief den vorgenanten Johansen dem Bischof, Adelhaiten siner elichen wirtenn vnd Adelhaiten, Hainrichen, Rudolfen, Walthern vnd Verenen iren elichen kinden inan allen sibnen gemainlich vnd vnuerschaidenlich den obgeschribnen zehenden grossen vnd klainen ze Adelgasshusen mit allen rechten nutzen gewonhaiten vnd mit aller zugehord ze rechtem lehen vnd ze rechter gemaind luterlich an alle geuard, vnd och also, daz die obgenanten Adelhait Bischoffin, Adelhait vnd Verena ir tohtran, Hainrich, Rudolf vnd Walther ir sun von besundren gnaden vnd von des volkomnen frien manrehts wegen, so ich inan hier vber getan geben vnd verlihen han, den selben zehenden mit aller zugehord in lehens wis innehaben niessen besetzen vnd entsetzen sont vnd mugent in glicher wis vnd in allem dem rechten, alz ob die egenanten Adelhait Bischoffin, Adelhait vnd Verena ir elich tohtran man oder knaben warent vnd alz ob die egenanten Hainrich, Rudolf vnd Walther ir sun ietzo gewahsen vnd zu iren tagen komen warint, an geuard. Vnd nach dem verzech vnd entwert sich do zestett mit guter vorbetrahtung vnd beschaidenhait offenlich vor mir der vorgenant Walther Iberger ledklich vnd frilich fur sich vnd fur alle sin erben gegen dem vorgenanten Johansen Bischof vnd gegen allen sinen erben vnd verziht vnd entwert sich och redlich vnd recht mit disem brief des obgenanten zehenden klains vnd grosses ze Adelgasshusen mit allen rechten nutzen gewonhaiten vnd zugehorden aller aigenschaft aller lehenschaft aller manschaft aller gewer aller kuntschaft aller zugnust lut vnd brief, so er ietz hat vnd die hie nach funden wurdent, alles rechten gaistlichs vnd weltlichs gerichtes aller rechtung vordrung vnd ansprach alles furzugs vnd vsszugs vnd aller andren sachen vnd gevarden, dar mit er ald sin erben ald ieman andra von iro wegen den obgenanten zehenden nu ald hienach gantzlich ald an dehainem tail angesprechen ald darmit si wider disen kof vnd disen gegenwirtigen brief in dehain wis ald weg gereden ald getun kundint ald mohtint vngeuarlich, vnd lobt och do zestett der vorgenant Walther Iberger wilklich fur sich vnd fur alle sin erben vnd lobet och redlich vnd rech mit disem brief, des obgeschribnen zehenden mit aller zugehord vnd dis kofs des obgenanten Johansen Bischofs vnd aller siner erben gen allermenglichem vf gaistlichem gerichten, wenn ald wa si des noturftig sint ald mit dem rechten dar vmb vfgetriben ald angesprochen werdent, recht wem ze sint nach dem rechten luterlich an geuard. Vnd des alles ze offem vrkund der warhait so han ich obgenanter Lutolt Schenk min insigel offenlich gehenkt an disen brief. Ich Waltherr Iberger da obgenant vergich och ain gantz warhait aller der ding, so von mir an disem brief geschriben stant, vnd ze merer zugnust derselben ding so han ich och min insigel fur mich vnd fur alle min erben offenlich gehenkt an disen brief. Der geben ist an sant Anthonien tag, do man zalt von Cristus geburt druzehenhundert vnd ahtzig jar, dar nach in dem ahtenden jar."}
{"text": "Wir die ainlof ze disen ziten geswornen rihter der stat ze sant Gallen tun kunt vnd veriehent offenlich mit disem brieue allen, die in sehent lesent oder horent lesen, daz fur vns kament ze sant Gallen in der stat an dem nahsten fritag nach vnser frowen tag ze der liehtmisse, do wir offenlich ze geriht sassent, diz nachgenemten erberen lut fro Anna Cuntzzen Koppen salgen wilunt elichi husfrow vnd Margaretha ir elichi tohter ze ainem tail, Vlrich Kochler, Vlrich Storchegger vnd Gerwig Hesse an stat vnd in namen der siechen dez spittals ze sant Gallen vnd Hainrich der Suter von Maggenow an stat vnd in namen der abtissennen vnd dez conuentes gemainlich dez closters ze Maggenow ze dem andern tail, vnd offenoten da die vorgenemten fro Anna die Koppin und Margaretha ir tohter mit fursprechen offenlich vor vns an gemainem geriht vnd sprachent, sv hettint etwas vor vns vnd dem geriht ze schaffenn, vnd batent vns darumb sprechen vnd ertailen, wie sv sich stellen soltint, alz reht war vnd daz ez kraft hett vnd haben moht nv vnd och hie nach. Darumb wir ainhelleklich sprachent vnd ertailtent, daz sv ainen vogt nemen soltint an dem ring, wen sv woltint, vnd daz ez danne also wol kraft vnd maht hetti nach dem rehten. Do nament sv ze vogt vber diz sache den ersamen Albreht von Ainwille hern Burkartz salgen sun von Ainwille ritters. Darnach offenoten aber die vorgenemten fro Anna die Koppin, Margaretha ir tohter vnd ir vogt mit fursprechen offenlich vor vns vnd sprachent, daz sv lieplich vnd gutlich nach iro frund vnd nach ander erber lut rat vberain komen vnd verriht warint gantzlich vnd gar mit den vorgedahten frowen von Maggenow, mit den egenemten Vlrich dem Kochler, Vlrich Storchegger vnd mit Gerwig Hessen an dez vorgedahten spittals stat ze sant Gallen vmb alle die stosse misshellung vnd ansprachen, die sv mit in ald zv in gehept hettint vntz her vff disen huttigen tag, alz dirre brief ist geben, ez war von dez getrettes wegen der hof ze Vfhofen vnd ze Gebraswille oder von dehainer lay ander stosse misshellung oder ansprachen wegen, ez war genemptz oder vngenemptz wissentz oder vnwissentz, vnd offenoten och die vorgenemten baid tail offenlich vor vns vnd dem geriht vnd veriahent, daz die selb rihtung zwischen in also beschehen vnd vollefurt war, alz hie nach geschriben stat an disem brief. Dez ersten, daz sv baidenthalb von der vorgedahten stosse misshellung vnd ansprachen wegen ainer ander luter gut frund sin sont vnd aller der, wie die genant sint, die der selben tail dewedrem in den selben sachen geraten oder geholffen hettint, an alle geuarde. Die vorgenemten baid tail veriahent och offenlich vor vns vnd dem geriht fur sich fur alle iro erben vnd nachkomen, daz sv vnd alle iro erben vnd nachkomen, in dero hant diz nachgeschribenen hof vnd guter iemer koment, die hof ze Vfhofen, die der obgenanten fro Annen Koppinen vnd Margarethen ir tohter sint, die selben hof wilunt der Giel von Glattburg warent, der hof, den man nemmet daz Bachlehen, vnd der hof, den man nemmet Hasenhub gelegen ze Gebraswille, die dez vorgedahten closters ze Maggenow sint, vnd die zwen hof, die man nemmet die Staigen och ze Gebraswille gelegen, die dez vorgedahten spittals ze sant Gallen sint, daz die selben hof alle vnd alle, die die selben hof inne hant vnd buwent, ain getrette hinnenhin iemermer eweklich mit ain ander vnd vff ain ander mit irem vich nach getrettes reht vnd gewonhait haben sont vnd daz ir kainer den andern tail daran niht sumen noch ierren sont weder mit geriht noch an reht, an alle geuarde. Die vorgenemten fro Anna Koppin vnd Margaretha ir tohter swurent och offenlich vor vns vnd dem geriht mit dez vorgenanten iro vogtes willen ietwedri besunder willeklich ainen gelerten aid ze den hailigen mit vfgehabenen vingern, vnd die vorgenemten Vlrich Kochler, Vlrich Storchegger vnd Gerwig Hesse lobtent och von dez vorgedahten spittals wegen, vnd der egenemt Hainrich Suter vnd Cunrat Sarri lobtent och an der vorgedahten frowen stat von Maggenow, alles daz stat ze habenn ze lassenn vnd ze vollefurenn, daz von in da vor vnd hie nach an disem brief geschriben stat, vnd daz enkain tail vnder in den andern tail von der vorgedahten stosse misshellung noch ansprachen wegen noch von dehaines schaden wegen, so da von vf geloffen ist biz her vff disen huttigen tag, niemer mer sullent noch wellent an sprechen vf triben bekumberren bekrenken noch in kain wis beswaren weder mit gaistlichem noch mit weltlichem geriht noch an reht noch mit enkainer lay ander sache an alle geuarde. War och, daz dewedre tail dehain brief hettint ald hie nach iemer fundint, die von den vorgeschribenen sachen vnd stosse wegen von dehainem der vorgeschribenen tail erlanget vnd erworben warint vor disem huttigen tag, alz dirre brief ist geben, ez war von gaistlichen ald von weltlichen rihtern oder von gemainen ald von schidluten, die selben brief sont alle vnnutz vnkreftig vnd tot sin an allen stetten vnd an allen gerihten, wa man sv fur butet. Ez ist och in der vorgeschribenen rihtung mit namen bedingot vnd berett, beschach, daz got niht welle, daz sich befund vnd kuntlich wurd, daz dewedre vnder den vorgeschribenen tailn die vorgeschribenen rihtung vber fur vnd bruchig wurd, daz der selb bruchig tail dem andern tail, gen dem er vberuarn hett, funfzig guldin vnd ainem abt ze sant Gallen och funfzig guldin ze rehter pen veruallen sin sol, vnd sol die vorgeschriben rihtung dennoht an ir selber stat bestan vnd beliben. Vnd wenne diser gegenwurtig brief mit den insigeln gantzlich besigelt vnd vollebraht wirt, so sont die vorgenemten Vlrich Kochler, Vlrich Storchegger vnd Gerwig Hesse vnd och die vorgenemten Hainrich Suter vnd Cunrat Sarri von der vorgeschribenen gelubt, die sv getan hant, gantzlich vnd gar ledig sin vnd los. Vnd ze vrkund der warhait aller der vorgeschribenen dinge vnd vergiht so habent wir die vorgedahten rihter von dez gerihtes wegen dez gerihtes ze sant Gallen insigel offenlich gehenkt an disen brief, won ez och mit gemainer vrtail ertailt ward, daz wir ez tun soltint. Darnach veriehent wir die vorgedahten die abtissenne vnd der conuent gemainlich dez closters ze Maggenow vnd wir dez vorgedahten spittals phleger vnd wir Anna Koppin, Margaretha ir tohter vnd Albreht von Ainwille iro vogt in der vorgeschribenen sache ainer gantzzer warhait aller der dinge vnd gedinge, so von vns an disem brief da vorgeschriben stant. Vnd ze merer sicherhait der selben dinge so haben wir die abtissenn vnd der conuent gemainlich dez closters ze Maggenow vnsers conuentes ze Maggenow insigel vnd wir dez vorgedahten spittals phleger habent och dez selben spittals insigel vnd ich Albreht von Ainwille han och min insigel gehenkt an disen brief, vnder dez selben Albrehtz von Ainwille vnsers vogtes insigel wir die vorgenemten Anna Koppin vnd Margaretha ir tohter vns willeklich gebunden habent, won wir aigener insigel niht habent, war vnd stat ze lassenn alles, daz von vns da vorgeschriben stat an disem brief. Der geben ist ze sant Gallen an dem vorgeschribenen fritag in dem jar, do man zalt von Cristus geburt druzehenhundert jar vnd darnach in dem ahtzigostem jare."}
{"text": "Ich hainrich der Pucher von Alckhouen vnnd mein hausfrau Gerdraut vnnd all vnnser Erbenn veriechen vnnd thuen khundt allen Leutten, die disen brieff annsechent, lesent oder horenndt lesenn, die nun lebent vnnd hernach khunfftig werdtenn, das wier mit wolbedachtem muett vnd mit guettlichem willen nach vnnser besten freundt Ratt versatzt haben vnnser hueb, die gelegenn Ist jnn Rieder Pfarr vnnd ist Gehaissen zu grabm vnnd ist vnnser Rechts aygenn gewesen vnnd auch noch ist, wenn wier Sye losen, der Ersamben Geistlichenn frauen frauen Anna von Capelln obriste maisterin zu Pulgarn jnn dem ordten des heilligen Geistes vnnd dem Conuent daselbs fuer zway vnnd dreissig Pfundt Pfening allter wienner munss, der wier gantz vnd gar gericht vnnd gewerdt Sein. ich bin auch obgenanndter hainrich der Pucher, mein hausfrau vnnd all meine Erbenn der Ehegenanndten meiner Frauen von Capelln vnnd des Conuents des obgenanndten Satzes der hueb jer gwer fuer all annsprach ann aller der Statt, vnnd jnn des nottuerfft beschiecht, alss Satzes Recht Ist jnn dem Lanndt zu Osterreich, vnnd haben in auch die hueb gesatzt mit allenn den nutzenn, vnnd dartzue gehoret versuecht oder vnuersuecht, wie das genanndt ist vnnd als vor geschriben Stett. das der vorgenanndten meiner frauen von Capelln vnnd dem Conuent des Gottshaus zu Pulgarn das von mier vnnd von allen meinen Erbenn Statt vnnd vntzerbrochen bleibe, daruber gib ich hainrich Pucher disen brieff mit meinem Annhangundten jnnsygel versigellt. des Ist Getzeug mein geschwei vllrich der haager mit seinem annhanngundten jnnsigl. Der Brieff ist geben nach Christus gebuerdt dreytzechen hundert Jahre, darnach jnn dem funffvndviertzigisten Jahre Ann dem Auffart Tag."}
{"text": "Ich Cunrat der Wolffegger verrgich vnd tun kunt fur mich vnd fur all min erben allen den, die disen brieff lesent oder horent lesen, das ich gesundes libes sinnes vnd och mutes mit guter zitiger vorbetrachtung han verkouft vnd ains rechten redlichen koufs han ze kouffent gegeben vnd gib mit vrkund ditz briefs dem erberen vesten Cuntzen dem Sayger burger ze Rauenspurg vnd allen sinen erben vnd nahkomenden minen zehenden ze Wergiswise grosen vnd klainen mit aller siner zugehorde vnd och minen zehenden ze Ettenkirch nemlich du zwai tail och grosen vnd klainen mit aller siner zugehorde, vnd han im die selben benempten zehenden gegeben mit allen ieren rechten nutzzen vnd gewonhaiten, die von recht oder von gewonhait zu den selben zehenden gehorent oder gehoren sond, fur ledigu vnansprachigu gut vnd fur recht lehen von dem erwirdigen gotzhus sant Gallen, von dem selben gotzhus ich im die benempten zehenden han geuertget vnd in sin hand brach, swie recht ist nach lehens recht vnd gewonhait, wie es von recht craft vnd macht sol vnd mag han vff gaistlichem vnd vff weltlichem gericht, vnd han im och die selben benempten zehenden gegeben mit allen rechten vnd gemainlich in aller der wise, als ich si bis her besessen vnd genossen han vnd als si an mich bekomen sint, vnd han dar vmb von dem benempten Cuntzen dem Sayger vmd die selben zehenden in rechtes koufs wise enpfangen sechtzig pfund pfenning guter vnd genamer Costencer muns, der ich von im gentzlich bin gewert vnd och si in minen nutz bewent vnd beschiben han, vnd dar vmb so han ich mich vnd min erben fur mich vnd fur min erben in des benempten Cuntzen des Saygers vnd in aller siner erben hendde des benempten zehenden ze Werwiswise vnd des zehenden ze Ettenkirh der zwaiger tail vnd aller iero zugehorde entzigen vnd verzich mit vrkund ditz briefs vnd han inen die geuertget vnd vff gegeben, wie recht sitt vnd gewonlich ist, also das ich noch kain min erben noch niement von minen wegen den benempten Cuntzen den Sayger noch sin erben an den benempten zehenden noch an ieren zugehorden nit sollent sumen irren noch bekumbern noch kain ansprach an si gewinnen weder an gericht noch mit gericht gaistlichem noch weltlichem noch mit kainen andren sachen, da mit wir wider disem kouff mohtent gewerben oder getun in den hain wise. Ich sol och vnd alle min erben vnd mit vns der vest Rudolff von Ebersperg des benempten Cunzen des Saygers vnd aller siner erben recht weren sin nach recht vff die benempten zehenden vnd vff ir zugehorde vnd vff den benempten kouff, wa oder wenn vnd wie dik si des bedurffent vnd notdurftig sint vff allen gerichten gaistlichen vnd weltlichen gen menglich nach lehens recht vnd gewonhait an geuarde. Den selben Rudolff von Ebersperg sol ich vnd alle min erben von der selben werschaft ledgen vnd losen gentzlich an allen ieren schaden. Vnd des alles, so da vor verscriben stat, ze waurem staten vnd offem vrkund gib ich Cunrat Wolfegger obgenant dem benempten Cuntzen dem Sayger vnd sinen erben disen brieff fur mich vnd min erben besigelten mit minem aigenem angehenktem insigel. Ich Rudolff von Ebersperg verrgich vnd geloben, die vorbedachten wereschaft ze laistent vnd ze haltent, als da vor von mir verscriben stat, vnd des ze offem vrkund han min aigen insigel gehenkt an disen brieff. Der geben wart an dem nahsten fritag vor dem hailigen tag ze wihennahten, do man zalt von Crists geburt dritzehenhundert vnd vier vnd subentzig jaur."}
{"text": "Allen den die disen brief ansehent oder hoernt lesen, chvnde ich Ludweich von Zelging herren Ludweichs saligen sun von Zelging vnd vergich offenliech an disem brief fvr mich vnd fur meinen bruder herren Heinreich chirchherren ze sand Laurentzen vnd fur alle mein erben, daz ich meinem herren byschof Chvnraden von Friesingen vnd seim gotshaus ze Frisingen han verchauft vnd ze chaufen geben recht vnd redlaich den anger vnd die wis die mein vater salig her Ludweich chauft von Wolfharten dem Rietmocher, besucht vnd vnbesucht, mit allen rechten swas von alter dar zv gehoert hat, vmb an ains dreizich pfunt alter Wienner phenning der selben phenning ich vnd her Heinreich mein bruder von im vnd von seinem gotshaus ze Frisingen gar vnd gantzlich sein gewert. Ich vnd mein erben sullen dez angers vnd der wis sein vnd seines gotshaus ze Frisingen recht gewer vnd schirmer sein, swo er sein oder sein gotshaus bedarf vnd notturftich ist, nach dez landez ze Oesteriech recht vnd gewonhait vnd verzaeich mich an dem anger vnd an der wis fuer mich, vnd fur meinen bruder herren Heinreichen chircherren ze sand Laurenczen vnd fur alle mein erben aller der rechte so wir heten vnd gehaben mochten an dem vorgenanten anger vnd an der wis, vnd ze ainem worn vrchvnde han ich im vnd seim gotshaus ze Frising disen brief versigelt mit meinem insigel. Dirr brief ist geben ze Waydhouen do man zalt von Christes geburte dreuczehen hvndert jar, dar nach in dem drei vnd dreizzigistem iar, dez nachsten Phincztags in der Phingsten."}
{"text": "Ich Peter von Polhaim, di czeit rechter lehen herr der gmain lehen mein vnd aller meiner vettern von Polhaim, vergich offenleich mit dem gengburtigen prief, daz fur mich chommen ist Seydel der Mulner, di czeit gesezzen an der Tann mul zu Wels, vmb di hub gelegen ze Pasching in dem dorffe bey dem pache ze nachst dem gut, da di czeit der Haydel auf gesezzen ist, di er von mier vnd allen mein vettern von Polhaim ze lehen hat gehabt. Diselb obgenant hub hat der selb obgenant Seydel mit allem ierem zugehorn mit verayntem gutem willen sein vnd seiner erben var mier ledichleich auf geben zu dem erwirdigen goczhaws gein Wilhering. Nun han ich obgenanter Peter von Polhaim mit aller meiner vettern von Polhaim willen vnd gunst dem erbierdigen geistleichen hern abpt Petern ze Wilhering vnd dem conuentt daselbs di obgeschriben hub mit allem ierem zugehorn lauterlich durich Got geaygent zu ierem goczhaws daselbs ze Wilhering ewichleich da pey ze beleiben vnd inn ze haben alz ander ieren aygnew gut durich vnser vnd aller vnser varvardern sel hayl willen. Mit vrchund dez gengburtigen priefs, den ich obgenanter Peter von Polhaim dar vber gib zu einem warn vrchund versigelt mit meim aygen anhangunden jnsigel vnd zu einer pessern sicherhait vnd czeugnuzz versigelt mit meiner lieben vettern hern Weycharcz vnd hern Anndres von Polhaim anhangunden jnsigel. Der prief ist geben nach Christes gepurd drewtzehen hundert jar darnach in dem vier vnd achczkisten iar des nechsten Montags nach sand Georigen tag."}
{"text": "Allen den, die disen brief ansehent lesent oder horent lesen, kund ich Rudolf von Stainach hofamman ze sant Gallen vnd vergich offenlich mit disem brief fur mich vnd fur alle min erben, das der erwirdig min genadiger herre abt Geori von gottes gnaden abt des gotzhus ze sant Gallen mir geben vnd gantzlich gewert hat drissig pfunt pfenning guter Costenzer muns an den zwai vnd funfzig pfunt pfenning, die er mir schuldig ist, darumb er mir das hofampt ze sant Gallen, das sunderampt vnd das ampt ze Tuffen versetzet hat, als der brief bewiset, den ich von minem vorgenemten herren darumb han, vnd das er noch sin nahkomen mir noch minen erben bi dem selben pfantz vnd brief vnd och von der geltschuld wegen nut mer schuldig sint vnd gelten sont dann zwai vnd zwainzig pfunt pfenning der vorgeschriben muns. Vnd des ze ainer warhait henk ich min insigel fur mich vnd fur alle min erben an disen brief. Der geben ist ze Wil an dem nahsten samstag vor sant Verenen tag in dem jar, do man zalt von gottes geburt druzehenhundert iar, sehzig iar vnd darnach in dem sehsten jare."}
{"text": "Ich Hainreich der Lotich seit zder zeiten richter ze Lyntz tun chund mit dem brief, daz di ersamen geistleichen herren di chorherren von sand Florian gesprochen habent mit dem rechten hintz dem haus an dem Urvar daz weylnt gewesen ist Hainreichs an dem Urvar, also daz si mit rechtem recht mit frag und mit urtail vor meiner offenn schrann bechomen sind, daz ich sev dezselben haus geweitigt han und an nutz und gewer han gesatzt nach irr briefs sag den si mit der stat insigel daruber habent, und habent auch mier dez hertzogen purchrecht dez acht phenning sind davon geben. Und daruber ze urchund gib ich in den brif gesigelten mit meinem insigel, der geben ist nach Christes gepurd drewtzechen hundert jar und in dem syben und sechtzkistem jar des vreitags in den vier tagen in der vasten."}
{"text": "Ich Vlreich von Wispach tun chund allen den, die disen brieff ansehent, daz mir der abbt vnd die sammungt von Raytenhaslach habent gegeben zway vas weines vnd drey mutt rokken vnd haber Ottinger mazz vnd sol in auch vier phunt phenning. Ich han auch dem goczhaws erleichen schaden getan an der sammung swaig rindern. Dizer sach aller raittung secz ich an dez abbcz beschaidenhait vnd seiner sammung. Daruber anttwurt ich dem abbt vnd seiner sammung meinen hoff dacz Ehing mit meins sunes hannt, also daz sich der abbt vnd sein sammung weren der vorgenanten sach allersamt von dez hofes nucz. Als sy dez gutes gewert werdent alles nach ir beschaidenhait, so sol der hoff wider gevallen an meinen sun Vlr; ist aber daz mein sun daz gut mag gehaben mit ein ander, daz er dem goczhaws wil geben nach dez vorgenanten abbcz vnd seiner sammung raittung, so sol der hoff dacz Ehing wider alz ee an meinen sun Vlr gevallen. Daz aber daz alles stat sey, darvber geb ich dem abbt vnd der sammung disen gegenwirtigen brieff verinsigelt mit meinem insigel, vnd sind czewg: maister Hainrich von Haus, der her Goczsalch von dem Newnhaws, der her Hertneid von Haunsperg, der her Chunr von Teising vnd ander frume lewt. Diser brieff ist gegeben von Christ gepurd in dem tausendstem jar zwain hundert jar vnd an dem sechs vnd ochtzistem jar."}
{"text": "Jch Haintzel, Haineichs sven des chramer in der Sawe, vnd ich Gretel, sein hausvrawe, vnd vnser payder erben veriehen, offenbar mit disem priefe vnd tuen chunt allen den, die in sehent, hoerent oder lesent, daz wir mit wolbedachtem muete vnd mit meins vater rate Mathen dem stat schreyber ze Marchpurch, seiner hausvrawen vnd ier payder erben redleich vnd rechte verchauft haben ein halb march gelts neuwer graetzer pheninng ze rechten purchrecht ewichleichen ze besitzen, di wir in jaerichleichen dien schullen des naesten suntags nah sand Oferten tag von vnserm hause, gelegen an dem marchte ze naest pey des Titschiczer hause, da man niht mer von dient nuer ainen helbinch dem hertzogen ze grunt rechte, vnd swaz in an der halben march gelts ab get auf dem hause, daz schuellen sev haben a uf vnserm weingarten, gelegen ze Raytz ze naest pey Mathes weingarten, Entzes aydem, da wir sev auf geweyset haben mit Oettleins hant des Teuffenpreyn, der sein du obrister perchmayster was, dem man da von dient dritthalb chuebel vnd einen helbinch ze perchrechte. Vnd hab wir in di halb march gelts verchauft wmb drey march silber, di machten nevn guldein vnd drev lot, da gevilen ze der zeit fuer sechstehalb march alter graetzer phenning vnd ain vnd vierczich phenning. Vnd schulle wir in da halb march gelts schermen auf dem benanten hause vnd weingarten vor aller ansprache, als der stat reht ist ze March, vnd als man saemleichen gelt ze rehte schermen schol. Taet wir das niht, welhen schaden, wie der genant sey, sev da von naemen, den ier ainz pey seinen trewen gesagen maeht, den lob wier in pey vnsern trewen gaentzichleichen abzelegen, daz schullen sev haben auf vns vnd auf alle dev, vnd wir haben. Vnd daz in ditz also von vns staet vnd vntzeprochen beleybe an allez gevaerd, dar veber geb wir im disen prief mit des erben manns Paltrams, ze den zeiten richter ze Marchpurch, anhangunden insigel, mit des hant diser chauf geschehen ist, wand er des benanten hauses du obrister hofherre was andes hertzogen stat, venter dem selben insigel ich Oettel der Teuffenprein, des benanten weingarten perchmayster vergih, wand ich selb niht aygens insigels han gehabt. Geschehen vnd geben nah vnsers herren Christs gepurd dreutzehen hundert jar, dar nah in dem vier vnd viertzigstem jare an sand Kathreyn tag."}
{"text": "Wir Hainrich in dem Kilchhoue korherre ze Cur, Cvnrat in dem Kilchhoue kilchherre ze Salmza vnd Johans in dem Kilchhoue gebrvder, Hainrichz saelgen svn in dem Kilchhoue, verjehent vnd kundent allen den, die discen brief lesent oder horrent lesent, daz die erberen ritter her Hainrich Walther vnd her Eberhart von Sulzberg an ir stat vnd an ir vetters hern Rvdolfs selgen von Sulzberg kind stat dur vsern willen vnd dur vser bet vnd dur vsern nuzze vnd sunderberlichen, daz ich Hainrich in dem Kilchhoue der vorgenant in aines wehzels wise zv der phrvnd ze Cur komen bin mit ir gunst vnd mit ir willen, also daz die kilch ze Golda, dv von den vorgenanten von Sulzberg vnd von vs lehen ist, gefoget vnd gelihen ist Johansen dem Rinegger swester svn maister Hainrichz Phefferharz, der e korherre ze Cur waz, da von so erkennend wir vs des vnd veriehent des an dizem brief, daz die selben ritter von Sulzberg oder ir erben, ob su enwerent, vnd her Rvdolfz saelgen von Sulzberg kind vnd ir erben die vorgenanten kilchen ze Golda lihen sond an vs, swenne si nv ze dem nehsten mal ledig wirt, vnd sol inan daz nut enschaden, daz wir mit ir willen vnd mit ir gvnst gefvget hand die vorgenanten kilchen ze Golda dem vorgememten Johansen dem Rinegger vmb den wehsel der phrvnd ze Cur, als da vor geschriben ist. Vnd dar nach so die vorgenanten von Sulzberg ze dem nehsten mal die vorgenanten kilchvn ze Golda gelihent, so sollent wir vnd sv gegen an ander an vserm reht bliben als e vnd die kilchun wehzelichen lihen, vnd haigint daz ze allen haiigen geswrn staet ze haben vnd nut da wider ze tvnne weder mit Worten noch mit werchen noch mit hainer slaht sach. Vnd dar vber geben wir Hainrich, Johans vnd Cvnrat in dem Kilchhoue gebrvder den vorgenanten von Sulzberg disen brief mit vser driger insigel besigelt zem waren vrkunde, als des da vor geschriben stat. Diz geschah ze sant Gallen, an dem samstag in der phingstwchen, do man zalt von gottes geburt druzehen hundert jar, dar nach in dem aim vnd zwainzgosten jar vnd in dem vierden jar Romer stvr jar."}
{"text": "Ich Chunrat Hacheloder vnd ich Chunrat von Gukkenperig ze den zeiten zechmaister der Pfarr. datz sand Marein chirichen. dew da gehort zu der Pfarr chirichen ze sand Florian. bei Scharding. vnd wir Reich vnd Arm. gemainleich. di Pfarrlaut do selbs veriehen vnd tun chund offenleich mit dem brief. wann wir maingew Jar. aus dem zechambt dacz der selben sand Marein chirichen. einem yeglichem Pfarrer. do selbs. drew pfunnt wienner pfennyng. geben haben ze stewer vnd pezzrung. dreyer wochen. Mezz. Nu ist emoln. albeg von des wegen. daz ein Pfarrer ze sand Marein chirichen. nicht stat behausung da bej het. grozz beswarung vnd irsal. gewesen baidenthalben. ains tails. dem Pfarrer daz er anderswo must einen gemach. besten. vmb Hofczins vnd verr gie. an dem andern tail vns zechlauten vnd den Pfarrlauten. daz wir in nicht nahent westen ze besuchen. von sicher Laut notdurft. Gotz dienstes vnd anderr Christenleiher handlung. daz bedachten vnd erchannten wir vnd haben nach des edln ersamen vnsers lieben Herren. Hern Vlreichs des Chamerawer. di zeit Pfleger ze Scharding, Chunratz vnd Petern der Rossjpen, Hermans von Holtz Rat vnd anderr erber laut weisung. durch fuderung guter ding vnser halbew Hub. di wir heten ze Niderhaym. di vns in daz zechambt. Her Vlreich. dem Got genad. weilent Pfarrer ze sand Florian. schuef. mit allen den ern. rechten vnd nutzzen. gewer aller irr zugehorung einem yegleichem Pfarrer ze sand Florian bej Scharding zu der stift redleich. geaigent. gemacht. vnd Ledichleich in furtzicht geben. Also daz ein yetweder Pfarrer. oder Vicary ze sand Mareinchirichen den ein Pfarrer von sand Florian dar setzzet oder geit. auf der selben halben Hub wesenleich wonung haben. er vnd sein anwalten hausleich do sitzzen. Jnn haben vnd niezzen mugen nach irr fugsamhait an irrung. freileich. an all voderung. als ander des Gotzhauss gut . . Dawider hat der ersam vnser lieber Herr Her Vlreich. der Chuchenmaister nutze mallen Pfarrer datz sand Florian bej Scharding. mit des edln Hochwirdigen fursten vnsers genadigen Herren Bischof Albrechtz ze Pazzaw, in des Bistumb di vorgenannt Chirichen ligt, dar czu mit des ersamen Herren Hern Vlreichs des Freittleins Pfarrer ze sand Giligen bej Pazzaw, der der selben vorgenannter Chirichen aller irr zugehorung Lehen Herr ist. bestatigung willen vnd gunst, vns vnd all vnser nachkomen. der obgenannten dreyer pfunnt gult yetzund vnd hinfur ewichleich ledig vnd berubtleich los gesagt, Jn der mainvng, daz der vorgenannt vnser genadiger Herr der Bischof, der Pfarrer ze sand Giligen bej Pazzaw noch der egenannt vnser Pfarrer ze sand fflorian hintz vns den zechlauten vnd Pfarrlauten vmb die egenannten drew pfunnt wienner pfennyng gult. ze geleiher weis wir hintz der egenannten halben hub. aller irr zugehorung. baidenthalben gein ein ander vnser nachkomen noch ander niemant von vnsern wegen dhain ansprach vnd voderung nymmer mer haben vnd nicht gewinnen schullen weder mit recht noch an recht Geistleich noch weltleich. Aber sunder ist geredt vnd in furtzicht getaidingt. daz der vorgenannt Pfarrer ze sand Florian. sein Vicarj oder ir gesellen. wellent vnd all ir nach komen schullen. ewichleich Jarleich. all wochen drey Mezz ze sand Marein chirichen haben. ausrichten oder verwesen vnuerczogenleich. in der mazz, Lobsamchait vnd den rechten. alls vor her mit alter chomen vnd volpracht ist getrewlich an alle saumnuzz vngeuarleich. Mit vrckund des briefs, den wir dem vorgenannten pfarrer ze sand fflorian vnd allen seinen nachkomen. dar uber geben haben mit des egenanten Hern Vlreichs des Chamerawers vnd mit Jannsen des Hunthoch, di zeit Purkgraf ze dem Newnhaus gigen Scharding uber anhangunden Jnsigeln besigelten, di wir darvmb vleizzig gepeten haben in vnd iren eriben an schaden vnd verpinden vns darunder mit vnsern trewn fur vns vnd vnser nach komen allez daz stat ze haben vnd ze volfuren daz an dem brief geschriben stet. Der brief ist an sand Cholmanstag. Nach Christi gepurd drewtzehen hundert Jar vnd in dem Siben vnd Sibenczkistem Jar."}
{"text": "ICH Stephan der Erb vnd ich Elspet sein hausuraw wier vergehen vnd tun chunt daz wier mit vnser grunturawen handen der erbern geistleihen vrawen swester Elspeten der Maynn ze den zeiten priorinn in der erbern geistlihen vrawen chloster dacz sand Marien Magdalen var schottentar ze Wienn vnd swester Annen der Jansinn ze den zeiten maisterinn in der erbern geistleihen vrawen chloster datz sand Jacob auf der Huben ze Wienne recht vnd redlihen verchauft haben vnsers rechten chaufguts, daz wier miteinander mit gesampter hant eraribait vnd gechauft haben, zehen ieuchart akchers mit sat mit alle, gelegen an dem Wyennerperg ze nast der herren akcher dacz dem heyligengeyst ze Wyenne, vnd da man von den acht jeuchen die in der Nidernschozz ligent alle iar dient den erbern gestlihen vrawen datz sand Marien Magdalen achtzig wiener . phening an sand Michels tag ze gruntrecht vnd nicht mer, vnd von den zwain ieucharten di in der Obernschozz ligent den erbern gestlihen vrawen datz sand Jacob ze Wyenne zehen wienner phenning an sand Michels tag ze gruntrecht vnd auch nicht mer. Di vorgenanten zehen ieuchart akchers haben wir mit sat mit alle recht vnd redlihen verchauft vnd geben vmb fumfczehen phunt wienner phenning der wier gar vnd gentzlich verricht vnd gewert sein dem erbern mann hern Hawnolten dem Schuchler purger ze Wyenne oder swem er di schafft oder geit, furbas ledichleihen vnd vreyleihen ze haben vnd allen iern frumen da mit ze schaffen. Daz diser chauf furbas also stet sey vnd vntzebrochen beleib vnd wenn wier selber nicht aigens insigils enhaben, dar vmb so geben wier jn disen brief ze ainem offen vrchund diser sach versigilt mit der egenanten vnserr grunturawn insigiln der erbern gestlihen vrawn vnd des conuents gemain in dem egenanten chloster datz sand Marien Magdalen var schottentar ze Wyenn vnd der erbern gestlihen vrawn swester Ann der Jansinn ze den Zeiten maistrinn datz sand Jacob ze Wyenne vnd mit des erbern mans insigil hern Chunrats von Gaarzz purger ze Wyenne, di wir des fleizzivhlich gepeten haben, daz si diser sach zeugen sint mit iren insigiln. Der brief ist geben ze Wyenn nach Christi gepurd drewtzehen hundert iar dar nach in dem newn vnd fumftzigistem iar des nasten mantags nach dem plumostertag,"}
{"text": "Ich pruder Niclas von Wildungsmaur zden zeiten maister ze Maurperg ich Jans von Pergow zden zeiten pharrer ze La ich Niclas der Locher zden zeiten official ze Wienn und ich Pernolt der Chlingenfurter wir vergehen, daz die erwirdigen und geistleichen her Ulreich probst ze sand Polten und her Weygant probst ze sant Florian und paid convent gemainchleich derselben goczhaewser an ainem tail, pruder Johan von Rumppenhaim lantcomiteur pruder Gilig hauscomiteur und die pruder gemain in dem Dewtschen haws ze Wienn an dem andern tail hinder uns gegangen sind aller chrieg und stozz die zwischen in gewesen sind von des zehents wegen auf newn weingarten gelegen in der Wochaw, die dieselben herren dacz dem Dewtschen haws ze Wienne habent und die lewt die si von in gehabt habent also, was wir daruber sprechen mit der minne und mit dem rechten, das si das genczleich stet haben sullen nach sag irr brief die si uns daruber gegeben habent. Nu haben wir alle vier erchant, das der zehent der vorgenanten weingarten rechtleich der obgenanten goczhewser dacz sand Polten und dacz sand Florian ist. Aber durich frid und niderlegung der vorgenanten krieg haben wir gesprochen mit minn und nach dem rechten umb die newn phunt wienner phenning geltes minner siben und zwainczig phenning gelegen in der Wochaw auf den egenanten newn weingarten und auf ettlichen behousten gutern die die egenanten Dewtschen herren daselbens habent als es ze ainczigen hernach benant ist: des ersten auf Albrechts des Vogels haws und halben lehen zwelif schilling geltes, auf des Praschen haus und halben lehen und ouf seinem weingarten genant der Wirsnich drew phunt gelts, auf Stephans des Wolfrewtter weingarten newn schilling gelts, auf Fridreichs des Rigler weingarten siben schilling geltes auf Hainreichs des Purchstaler anderthalben lehen weingarten achczehen schilling geltes, auf Chunrats des Pekchen haws drei und dreizzig phenning geltes also, daz sie die gult auf den vorgeschriben gutern ze chouffen geben sullen den egenanten goczshewsern dacz sant Polten und dacz sant Florian umb newn und sechczig phunt wienner pbenning, und sullen in daruber ainen chaufbrief nach des landes recht ze Osterreich zwischen hinne und unser vrown tag ze der liechtmesse der nu schierist chumt, und sullen si in hinwider gut machen mit iren briefen in derselben zeit die egenanten newn und sechczig phunt phenning ze geben auf sant Jorgen tag unverczogenleich. Wir sprechen ouch umb die hofstat gelegen ze Wesendorf in der Wochaw die der Amsteter die zeit innhat und der zehen phenning da von dient, daz derselb Amsteter von allen weingarten und aekchern, die zu derselben hofstat gehorent und von alle dem erb das derselb Amsteter oder wer dieselben sein hofstat nach im besiczet, daz si habent oder gewinnent in der vorgenanten goczhaewsern dacz sant Polten und dacz sant Florian gemerchten und zehenten in der Wochaw, rechten zehent geben sullen als gewondleich und recht ist. Wir sprechen ouch, das alle scheden chrieg und vordrung die von der egenanten stozz wegen gewesen sind auf paiden tailn geleich gen einander ab sein sullen. Auch sprechen wir, wer den spruch nicht stet hielt daz der vervallen sol sein aller der pen und wandel die die puntbrief sagent die si geneinander gegeben habent. Und des ze urchund so geben wir der vorgenanten pruderschafft gemain dacz dem dewtschen haws ze Wienn den prief versigilten mit unsern insigeln. Der prief ist geben ze Wienn nach Christi gepurd dreuczehen hundert jar darnach in dem acht und sechczgisten jare des nasten montags vor sand Agnesen tage."}
{"text": "Meim lieben vnd genaedigen herren heren Chvnrad dem ersam vnd lobsam forsten pyscholf zu Vreysing enpeud ich Artolf der Pruederl purger zu Sledmig mein dienst mit ganczen treuwen. Here, mit disem prief sent ich eu vnd verzeih mich vnd gib eu auf von mir vnd von meiner hausvrauwen vnd von allen mein erben die swaig vnd taz reut vnd swaz dar zue gehoerd, gesuecht vnd vngesuecht, vnd swie ez genant sei vnd als ichz von euwerm voruadern pysscholf Chuenr. dem got genad, vnd euwerm godshaus enphangen han ze rehtem lehen vnd als ich daz saelwe gued cheuft han mit allen den eren, rehten vnd nuzzen von Seifriden hern Offen sun von Winchleren vnd allen seinen erben, vnd ist taz vorgenant guet vnd vrbar gelegen in dem Chrumpek ob Weltz vnd sizzed dar auf Hertli Wolfleins sun pei dem Valtar, vnd gib eu daz also auf, daz ir ez pehalted euwerm gotshaus ze nuzzen vnd zu eren ob ir welt, oder daz guet leihed swem ez her Nycla euwer diener vnd amptman vnd phleger zu Weltz verchauft, wand er von mir die selben swaig vnd taz gued chauft hat vm zwair min funczch march silwer gewegens mit allen sachen, des er mich gar vnd genzleichen mit raehter wag gewert vnd verriht hat. Der prief ist geben nach Christes gepurde dreuzehenhundert iar, dar nach in dem segs vnd zwainzchistem iar, des Mittichens nah Perhten tag."}
{"text": "Allen den, die disen brief sehent oder horent lesen, kvnd vnd vergich ich her Cvnrat der schenk von Landegge ritter, das mir min herre von gotes genaden apt Hiltpolt apt des gotzhus von sant Gallen von den trvwen vnd von der liebe, die er zv mir hat, enpholhen hat vnd enphilhet die bvrg ze Yberg, dv in vnd sin gotzhus an gehoret, das ich ime ald sinen nachkomen, ob er enist, die selben burg mit allen vnd gantzen trvwen bewaren vnd behoten sol an alle geuaerde, vnd vergich, das ich die selben burg ze Yberg ime ald sinen nachkomen in antwurten sol vnd in lan, wenne, wa vnd wie dikke er es mutet ald vordert ald von sinen wegen haiset vorderen mit sinem offen brief, alle die wil ich die burg ze Yberg von ime vnd von dem gotzhus ze sant Gallen inne han, wasr aber, das ich gevangen wurde ald sturbe, das got wende, so sol min wirten ald wer die selben burg ze Yberg von minen wegen vnd an miner stat inne hat, in antwurten minem herren apt Hiltpolt da vor genemt ald sinen nachkomen, ob er enist, vnd han ime vnd och dem gotzhus ze sant Gallen dar vmbe ze troster geben die ersamen lute hern Rvdolf von Roschach ritter vnd hern Rvdolf von Roschach kirrchherren sinen bruder, hern Eglolf von Rosenberg ritter, Lutold den schenken von Landegge, die mit iren guten truwen an aines aides stat gelopt hant, die selben burg ze Yberg dem vor geschrieben apt Hiltpolt ald sinen nachkomen, ob er enist, vnd dem gotzhus ze sant Gallen in ze nemend vnd ze behaltend biz an ainen ainweligen herren, waer och, das ich gevangen wurde ald sturbe vnd das der vor genemten troster aine oder zwen ald sie alle des gewar wurden vor minem herren vnd an die burg kaemen, so sol min wirten ald wer die burg ze Yberg von minen wegen inne hat, inen die burg in antwurten vnd in lan. Ich han och gesworn ze den hailigen ainen gelerten aid, das ich die burg ze Yberg behalte vnd behalten sol, ob min herre apt Hiltpolt enwaer vnd ob ain krieg nach sinem tode wurde, biz an ainen ainweligen herren, vnd han in den selben aid genomen, dach ich kainen knecht vf der selben burg ze Yberg habe, wan der des selben gesworen hat vnd sweret, wurde och ain stos ald ain krieg, das zwen herren oder mer erweit wurden, so sol ich ald die von minen wegen die burg ze Yberg inne hant, ob ich enbin ald gevangen bin, enkainem beholfen sin mit der selben burg ze Yberg noch die troster, ob sie die burg inne hant, vnd das das war sige vnd och staet belibe, dar vmbe so gip ich her Cvnrat der schenk von Landegge da vor genemt disen brief besigelten mit minem insigel. Wir die vor geschriben her Rvdolf von Roschach ritter vnd her Rvdolf der kirrchherre sin bruder, her Eglolf von Rosenberg ritter vnd Lutold der schenk von Landegge, wir vier troster der vor geschriben dinge vnd sachhe vergiehen ain warhait aller der dinge, so da vor geschriben stant, vnd ze ainer merer vnd grosser sichherhait so henken wir och vnsrv insigel an disen brief. Diz beschach vnd wart dirre brief geben ze Wile, do dv zal was von gotes geburte druzehen hundert jar vnd dar nach in dem ain vnd zwainzegosten jar vnd sant Verenen tag, da die ersame lute ze gegen waren, her Herman vnser capplan, her Eglolf von Roschach kirrchherre, Amor von Horwun, Vlr. von Niderendorf, Johans Oglin vnd ander erber lute genuge."}
{"text": "Ich Margret, hern Vlriches wittiwe von Chapelle dem Got gnade, vergihe vnd tvn chvnt allen den, die disen prief lesent oder horent lesen, di nv lebent vnd hernah chunftig sint, daz ich mit meiner erben gvtem willen vnd gvnst, mit verdahtem mvte vnd mit zeitigem rat meiner frivnde vnd mit meins Grvntherren hant, Apt Nychlas von den Schotten, verchavft han meins rehten pvrchrehtes ain Havs, daz da leit an des Herzogen hove ze Wienne ze naehist an sand Pangratien Chappellen, vnd daz da dient alle Jar an sand Michels tage hin zv den Schotten ze Wienne zwelif wienner phenninge ze rehtem Grvntrehte. Dazselbe Havs han ich Margret geben mit allem dem nvtz vnd reht, als ich iz in pvrchrehtes gewer herpraht han, vmbe achzich phvnt wienner phenninge, der ich reht vnd redlichen gewert bin, dem erbaern manne hern Jacoben von sand Michelspvrch vnd seiner havsvrowen vron Chvnigvnde vnd allen irn erben ledichlichen vnd vreilichen ze haben vnd allen irn frvmen damit ze schaffen, verchavffen, versetzen vnd geben, swem sie wellen, an allen irresal. Vnd darvber durh pezzer sicherhait so setzzen wir vns, ich vorgenant Margret vnd ich Rapot von Valchenperch vron Margreten pruder, vnverschaidenlichen hern Jacoben von Sand Michelspvrch vnd seiner hovsvrowen vron Chvnigunden vnd allen irn erben vber daz vorgenant havs ze rehtem scherme fvr alle ansprache, als pvrchrehtes reht ist vnd der stat reht ze Wienne. Vnd geben In darvber disen prief zv ainem sihtigen vrchvnde vnd zv ainem offen gezevge vnd zv ainer ewigen vestnvnge diser Sache versigilten mit vnsern Insigiln vnd mit meins Grvntherren Insigil, apt Nychlas von den Schotten, vnd mit vnsers prvder Insigil Hadmars, di diser Sache gezevg sint mit ir Insigiln, vnd sint avch des gezevg her Wiechart von Toppel, her Dvring der Biber, her Greiffe, her Greiffe sein svn, her Chvnrat der hvbmaister, her Chvnrat sein svn, her Vlrich bei den Minnern prvdern vnd ander frvme levte genvch, den dise sache wol chvnt ist. Diser prief ist geben ze Wienne, do von Christes gebvrt waren ergangen Drevzehen Hvndert Jar in dem zehentem Jare darnah, an sand Nychlas tage."}
{"text": "In gottes namen amen. Alle die disin brief lesent alder horent lesen, die sont wizzen, dc her Rvdolf von Rorschach vnd fro Willibirch sin husefrowe vnd ir kint Rvdolf vnd och Rvdolf ir aegennen kneht Heinrichen, der da heizzet Merboth von Lanquathvn, vnd sinv kint dir maesterinun vnd dim conuenth der swestervn an dem Brvle ze sant Gallin ze aegenne hant geben ledeklich vnd vmbetwungelich durch got mitte allem dem rehte, so siv in vnzher hant gehan, vnd inzihint sich gegin im alles des rehtes vnd der ansprach, so siv alder ir kint alder ir erben vmbe in ze geistlichim oder ze weltklichem gerrihte mohtin han, vnd hant dc gelobet mit ir triwen in aedes wise, dc siv dien seben swestervn ab nemen vmbe den selben kneht alle klage vnd alle ansprach, die siv mohten han von iro kinden, die da ze gegin nivt waren, vnd ist gedingot vnd och gelobet von dem selben hern Rvdolfe von Rorschach vnd von siner husefrowen vnd von ir kindon, die da vor genamt sint, dc siv dir maeisterinun vnd dem vor genamthen conuenthe den selben kneht Hainrichen vor aim rehten herren vnd aim aenwellingin abbet ze sant Gallin mit vf genne vnd mitte allen dien dingen virrihten, als ez och gedinget wart ze tvnne vmbe dc gvt ze Lanquathvn vnd vmbe Eberlin des selben Heinrichs brvder, ane alle geverde. Das diz gedinge vnd diz geschefte staete vnd veste allewegent belibe, so henket herre Rvdolf von Rorschach sin insigil ze aim steten vrkvnde an dizin brief. Diz beschach in dem dorfe ze Rorschach vor der mervn kilchtur vnderm helmhuze, an dem maentage dim nehstun nach des hailigen krvzes tult in dem maeien, do man von husirs herrin gottes gebortlichin tage zalt tuzint zwehvndert vnd sehs vnd sibinzig iar, da wc ze gegin her Wernher der lupriester von Golda, her Rvdeger lupriester ze Rorschach, her Heinr. vnd her Burchart von Wartinse, Rvdolf von Ramsowe, Heinrich von Hyltinrieth, Gotfr. hern Rvdolfes amman von Rorschach, maeister Herman von Riedern, Vlrich von Svlnz, meister Cvnr. Schili, Rvdolf der Senne, Cvnrad Lutman, . . der keller von Rorschach, Vlr. der Heder vnd maenge andere."}
{"text": "Wir Ott von gotes genaden pfalczgraff ze Rein vnd herczog in Bayren ueriechen offenbar an dem brieff vnd thun chundt allen den, die in an sehent oder horent lesen, wann vnser vater vnd vetter vnd all vnser voruodern saligen das goczhaus ze Maurkirchen mit besundern andachten vnd diensten in den ern vnd wirden der hochgelobten magt Gots muter sand maria vnser frawn alle zeit gehabt habent, Als wir chuntlich vnd aigenlichen erfunden haben an den briefen vnd hantfesten, die vnser frawn pfarrer vnd Caplan da selben von vnsern voruordern vncz her gehabt habent, vnd wann wir salig vnd gut weg, die vnser voruordern in gotes vnd seiner lieben muter dienst habent gehabt vnd gehandelt, pilleich vnd auch gern durch vnser vnd gemaincklich durch aller vnser voruodern vnd nachkomen ewigs hail vnd sald wellen pessern, meren vnd nicht mindern, Haben wir yeczod besunderlich angesehen vnd erchandt die genad, die vnser frawn pfarrer vnd Caplan ze Maurkirchen von vns vnd von vnsern voruodern habent gehabt, Als vns her Ortolff der Teuffenpeck, der nw pfarrer daselb ist, mit vnsern vnd mit vnsern voruodern hantfesten vnd briefen beweist vnd geinndert hat, Vnd haben dem selben her Orttolff dem Teuffenpecken, der manige jar vnd zeit, ee er gen Maurkirchen ye kam, vnser besunder caplan ist gewesen vnd noch ist, getan die genad, Daz wir wellen, das er alle die genad vnd recht sol haben, die sein voruoder her hilprant der weichsselberger vber al in vnserm landt an allen steten hat gehabt, vnd wan der selb teuffenpeck vor vnser besundrer Caplan ist gewesen, haben wir in als seinen voruodern hern hillprant saligen yeczod von newen dingen zu vnserm besundern Caplan genomen Also, das wir wellen, das er vnd sein diener haben alle die recht, die vnser Capplan habent, die taglichs pej vns sint an vnserm tisch. Vnd darzu freyen wir im sein haws vnd sein diener vnd alles sein jngesinde vor allem vngewonlichen vnd vnpillichem gewalt vnd wer von vnczuehten darzu vnd darein geflochen kumpt. vnd welicher vnser ambptman oder der vnsern das vber fur im zu laid oder nicht stat hielt, der sol wissen vns daran gelaidigt haben vnd daran wider vns getan haben, wir thun im die genad auch, das er die hoffstatt zu Maurkirchen, die der vogler gehabt hat, vnd den garten, der darzu gehort, vnd den hoff zu Tettenpach, die vnser aigen sind vnd die gult da von vns gefallen solt an sand Michahels tag, die sol er haben an all vnser vnd vnsrer amplewt vordrung, die weil er lebt Also, das kain pischoff ze passaw oder kain sein nachkomen noch seinem tod dar auff gen vns icht hab zu sprechen. Darzu haben wir vnser frawen zu lob vnd zu ere vnd auch ze dienst getan, das wir wellen, das der selb teuffenpeck die genad vnd freyung sol haben, was er von wein, Salcz, getraid oder von andern sachen zu kost bedarff in sein haus, das im das frey vnd ledig fur sol gen an alle zoll vnd Mautt vnd an alle vordrung vber al in vnserm land vnd herrschafft an allen steten, das er den gotsdienst desterpas mug volpringen vnd volfurren. Darzu wellen wir, das er hab zwen fischer an der Mattich, in vnsern wassern trewbach, Rospach vnd Mospach, als die sein voruoder gehabt hat. Darzu wel wir auch, das im vnser jager, welchen er nimpt, alle iar vell vnd antwurt ein Rottwilt zu den Dreyssick messen, die er beget an dem achtenten tag nach vnser frawen tag ze der Schiedung, vnd des die jager gen vns vnd vnsern amptlewten an leib vnd an gut vnentgolten beleiben, wir tun auch im die genad, das wir wellen, das kein fischar sol siezen dacz Maurkirchen dann sein zwein fischar, die wir im erlaubt haben. Darzu tun wir im auch die genad, das er nem ausz vnserm Schachen prennholcz, wie vil er bedarff in seinem haws. wir haben auch im die genad getan, das wir wellen, das kain vnser ambptman vnser frawen lewt beswar mit kainerlay werckhart. wann vnser frawen pilgrein ze Maurkirchen icht rechter chauff wider get, wellen wir, das niemant chainen chauff da hab weder trucken nach nassen, es sej dann mit des vorgenanten her ortolff des Teuffenpecken pfarrer daselben willen vnd gunst. wir wellen auch, wenn ein pfaff in seinem erczpriester ampt Tod leit, das chain vnser amptman noch anders yemant mit seinem gut ichts zu schaffen hab, wann wir wellen, das es seinen geltern, seinen frewnden vnd seiner sel gevall. Vnd da von wellen wir vnd gepieten allen vnsern amptleuten, vicztumen, Richtern, Mauttern, zollern vnd wie sy genand sind, vnd gemaincklich allen den, die in vnserm land vnd herschafft gesessen sind, Edeln vnd vnedeln vesticklich vnd ernstlich bej vnsern hulden, das sy im die obuerschriben genad alle ganczleich stat haben vnd mit nichte vberfarn. Das wellen wir nicht enpern vnd als ir vnser swar, gross vngenad wellet vermeiden. Vnd das im die obgenandt gnad stat, gancz vnd vnzerbrochen beleiben, Daruber zu ainem vrchund geben wir im den brieff mit vnserm jnsigel uersigelten. Der ist geben zu Otting, do man zalt von Cristes gepurdt drewczehenhundert jar, darnach in dem ainem vnd dreyssigisten jar an sand Michels tag."}
{"text": "Ich Vlrich Von Chappell Vergich vnd tun chunt allen den, die disen brief sehent oder horent lesen, Daz ich daz gvt in der Pivnt, daz ich von Heinrichen dem Tivrwanger han von im gechauft zehen schilling geltz, Daz selb gvt han ich geben, daz man dem heiligen herren sand jacob alliv jar schol dienen zehen schilling alter wienner phenning gen Slierbach in die kirchen zv ainem ewigem lieht, daz naht vnd tag brinnen schol, vnd schol dienen ain hvn zv Vogtreht ze Slierbach in daz havs also beschaidenlichen, daz ich ain wis han genomen mit des pfarrer gvtlichem willen Vnd mit aller pfarrerlevt willen dem hailigen herren sand jacob fvr daz Vorgenant gvt in der Pivnt Vnd han ouch die selben wis geben dem heiligen herrn sand Vlrichen Vnd von der selben wis schol man dem hailigen henn sand Vlrichen belvhten dez nahtes ewichlichen Vnd wer dez hailigen herrn sand jacob zehmaister ist, der schol dez vorgenant gvt inn haben in der Pivnt Vnd schol dem hailigen herrn sand Jacob naht vnd tag belvhten, Vnd wer zehmaister datz sand Vlrichen ist, der schol die vorgenanten wis inn haben Vnd schol dem hailigen herrn sand Vlrichen belvhten ewichlichen. Daz disev red staet Vnd vnzebrochen beleib, darvber gib ich egenanter her vlrich von Chappell disen brief versigelt mit minem anhangvndem jnsigel Vnd mit des pfarrer jnsigel hern hainrichen von Wartperg, der ze den ziten pfarrer was. Der brief ist geben an sand Niclavs abent, do man zalt von christes gepurd drevzehen hvndert jar, darnach in dem sehs vnd Vierzigistem jar."}
{"text": "Ich Dietmar der Rat auz der Chulueb und mein hausfrawe Chunigunt und alle unser erben wir verjehen offenwar an disem prief und tuen chunt allen den di in sehent oder hoerent lesen, di nu lebent oder her nach chumftig werdent, daz wir mit verdachtem muet mit gesampter hant, ze den zeiten do wier iz wol getuen machten, haben ze chaufen gegeben herrn Otten von Hagenawe choerherren und aller der sampnunge dez gotshauss dacz Sand Poelten, ze den zeiten probst Dietmars und techent Wernharts dez selben genanten gotshauss, unsers rechten aigens ain phunt gelts um zehen phunt phenning wienner munuzze, der wir recht und redleich gewert sein. Di selben gult dient man alle jar mit huenren und mit phenningen an sand Merteins tag und an sand Plasentag, und ain isleich huen ist gerait um vier phenning, von weingaerten und von aekchern ze Chueffarn, di do ligent an dem perig der do haizzet die Gemain versuecht und unversuecht, als wirs und unser voervoedern in gwer und in nucze gehabt haben. Wer awer daz der vorgenanten gult icht mer funden wuerd denn ain phunt gelts mit ainer waren sicherhait, daz schullen seu uns gelten nach dem lauf dez ee genanten chaufes Wir geluben auch mit unsern triwen der ee genanten gult scherm und gewer sein des voer genanten gotshauss und der sampnunge dacz Sand Poelten fuer alle ansprach, als aigens recht ist in dem lande ze Osterreich. Nemen awer di sampnuge dez gotshauss dacz Sand Poelten an der ee genanten gult chainen schaden mit recht, den schulle wir in ab legen an alle widerred, und schullen seu iz haben auf aller unser hab, auf uns und auf allem dem guet daz wir haben in Osterreich, wir sein lemptig oder toet. Daz di red also stet und unzebrochen weleib, dar uber geb wier, ich Dietmar der Rat und mein sun Chuenrat und mein aidem Joerig von Goeczenstorf disen prief versigelt mit unsern insigeln zu ainer waren stetichait diser sache. Und dez ist zeug her Fridr. und her Seivrid von Hagenawe mit ieren aigenn insigeln. Der prief ist gegeben do gezalt ward nach Christes gepurd dreuzehen hundert jar dar nach in dem vier und vierzkistem jar, an dem Prehem tag."}
{"text": "Ich Hainreich von Ror tun chunt allen den, di disen brief hornt oder lesent, vnt vergih, daz her Eberhart der Chalp den I hof ze Winpozzing der mein reht aigen gewesen ist, von mir ze rehtem lehen hat gehabt vn selben hof gesetzt het seinem geswein Sigharten von Aich zv seiner swester vroen Alhaiden. Der selb Sigh Aich hat mit seiner vorgenanten hausfrawen vroen Alhaiden willen vnt auh mit ir bruder dez vorgenanten rharts willen vnt aller seiner frewnt verhegnus den ober genanten hof ze Winpozzing ze chauffen geben en abbt Vlreichen vnt seinem chloster hintze Raitenhaslach mit allem dem, daz dar zv gehort, gaentzleichei v versuht ersuht, vmb ahtzehen phunt Regensburger. Vnt han ich Hainreich von Ror di aft auf get geben dem vorgenanten erwaerigen abbt Vlreichein vnt dem gotshaus ze Rait got vnt vnser fravwen willen mit meiner hausfravwen vroen Margareten gutem willen zv ser baider vnt auh aller vnser vorvordern sei hail, vnt pin dez selben hofs ir gewer, als ich ze reht schol. auh, daz ich daz getan han, so hat her Chalihoh von Aihe vnt sein svn Sighart mir aufgeben ein pessarn hof ting, der ir reht aigen gewesen ist, vnt habent den ze rehtem lehem von mir enphangen. Vnt dar vmb, fft vorgenanten gotshaus Raitenhaslach von mir noch von dehainem meinem frevnt dehain chrieg oder ansprach gesten, gib ich in disen brief verinsigelten mit meinem insigel. Der sahhe sint zevgh: bruder Ilsung der prior, bruder Ch der chelner, bruder Gebhart der Chalp, bruder Wahsmut, bruder Vlr der Raeffs; her Fridr von Pravnaw, her Chaloh von Aihe, her Hainr von Pahhen, Albpreht dez Roraers chelner, Ermreich, H der Zaglawer vnt ander bider laevt maer. Diser prief ist geben, do von Christes burt waren tausent drew hvndert jar dar nah in dem vierden jar an sanct Jacobs tag datze Purchusen."}
{"text": "WIer Swester Gertravt von waldekke priorinn ze den zeiten der vrawen Chloster ze Tvln prediger Ordens vnd avch alle der Samnvng des selben Gotshavss vergehen vnd tuen chvnt alle den die disen prief an sehent oder lesen horent die nv lebent oder her nach chvnftig sind Das wier Probst Trosten ze den zeiten vnd avch alle der Samnvng der erbern Chorherren Sand Jorgen Gotshavss ze Hertzogenburch haben gegeben drevtzehen phvnt pfenning wienner mvniz fuer ayn phvnt gvlt wienner mvniz das wier in alle jar dienen scholden an Sand Michels tag vnd das selber phvnt geltes was gelegen avf der hofmarich da nv vnser chloster avf leit vnd jach wier des, wier hieten den vorgenanten herren dev selben gvlt ayn phvnt also vor geschriben ist aus gewechselt pey albrechts des Periger Zeiten der iers gvetes amptman vnd phleger ze den selben zeiten was, vnd man scholt in das selb phvnt pfenning dienen von dem havs das gelegen ist an Merteyns havs, das weylen was des vorgenanten albrechts des Periger, da die herren die vorgenanten des phvnt gvlt nicht avf haben wolden vnd jahen sein ze haben avf der hofmarch, da nv vnser chloster avf leit, vnd fuer das selber phvnt gvlt haben wier dem vorgenanten Probst Trosten vnd der Erbern Chorherren Samnvng Sand Jorgen Gotshavss ze Hertzogenburch gegeben drevtzehen phvnt pfenning wienner mvniz das sie vns vnd vnser Gotshavss dez phvnt gvlts ledich habent lazzen vnd nimmermer hintz vns noch hintz vnserm Gotshavss dhain ansprach dar vmb haben schullen vnd das man fuerpas des chavffes vnd des gewerfts gedench vmb das phvnt gvlts das vor wol wenant vnd geschriben ist, vnd avch von vns stet weleib geb wier dem vorgenanten Probst Trosten vnd avch der Samnvng disen Offen prief ze einem vrchvnd versigelt vnd westetet mit vnsern Insigeln. Des sind zevich her alber von Gozesdorf Chalhoch vnd sein prvder Chvnrat von alarn Leupolt der Smitzperger vlreich der Mayerhofer vnser schaffer ze den zeiten Eberhart der pamngartner Chvnrat der Gavsrab. purchhart. Meynhart purger ze Tvln vnd anderr frvmer levt genvch den disev sach vnd red wol chvnt ist. Der prief ist gegeben da van Cristes gepurd warn ergangen Tavsent Jar drevhvndert Jar dar nach in dem aynleften Jar des vreytages vor phingsten in vnserm Gotshavss ze Tvln."}
{"text": "Ich Fridreich von Rotaw vergich offen mit disem brief allen lewten, daz ich durich Got und auch durich des rechten willen gaentzlich vnd gar gestanden pin von dem chrieg, den ich han gehabt gegen dem gotzhaws ze Reichersperg umb di Aw ze Vihausen also daz ich noch mein erben vnd all, di mich angehornt, daz vorgenant gotzhaus furbaz nicht daran schullen irren, als verr ir aygen daran stozzt untz in di nawvart, wann ich des auch wol beweist pin, daz ich des chriegs nicht guet recht han gehabt. Und des sind zewgen und taidinger gewesen her Reichger von Rotaw mein prueder, Chorherr ze Saltzpurch, herr Dietmar probst ze Reichersperg, herr Meingotz chorherr daselb, Hainrich der Perchaimer, Fridrich der Hefftaer, Hainrich der Chostnaer, Fridrich der Murr vnd ander piderlewt genueg. Vnd darvber gib ich in disen brief versigelt mit meinen anhangunden insigl. Vnd ist daz geschehen drewzehenhundert iar, darnach in dem fumf und fumfzigistem iar an sand Erharts tag."}
{"text": "Wir Albrecht von gotes genaden Bischof ze Pazzaw . bechennen . vnd tun kunt . daz wir schuldig sein . vnd gelten sullen . dem Ersamen vestten Ritter Tankcharten. dem . Herleinsperger . seiner Hausfrawn . vnd iren Eriben . drew Hundert pfunt wienner pfenning . darumbe si mit vnserm willen . von Vireichen dem Leuczenrieder vnd von seinen Eriben vnser vnd des Gotshauss Vestt ze Schalenberch gelost haben, vnd Hundert pfunt auch wienner pfenning, die si an derselben vnserr vestt wizzentleich verpawn sullen. vnd vmb dieselben vier Hundert pfunt wienner pfenning haben wir dem egenanten Tankcharten dem Herleinsperger seiner Hausfrawn vnd allen iren Eriben versetzt vnd verseczen in auch zu rechtem sacze . dieselben vnser vnd vnsers gotzhauss vestt ze Schalenberch . mit aller irr zugehorung, Also beschaidenleich, daz si dieselben vnser vestt ze Schalenberg, mit allen eren, rechten, vnd nuczen, die dar zu gehornt, inne haben, niezzen vnd nuczen, an allen abslag als saczs vnd des Landes recht ist vngeuerlich. Wir sullen in auch iarchlich dohin raichen vnd geben . alle die zeit. vnd die ir sacz ist. aus vnserr Mawtt ze Passaw . fumfczikch pfunt wienner phenning . dreizzikch pfunt derselben phenning ze dienst. vnd die andern zwainczikch pfunt ze purchut, der si halb auf sand Gorgentag, vnd halb auf sand Michels tag : iedes iars ze Pazzaw in vnserr Stat gantzlich verricht vnd gewert sullen werden, vnuerczogenlich an alle irrunge vnd verpot. Wurde in aber dieselben dienst phenning zu einer frist, oder zu menigerr verzogen . was, si denne derselben irr dienst phenning redlicher schaden nement, ir eins trewn, der den brief furbringt, dar umbe ze gelauben . den sullen wir in genczleich abtun, vnd widercheren . vnd daz sullen si haben zu vns. vnd dazu auf aller vnser vnd des goczhauss Hab, wo wir die haben, dauon si des bechomen mugen, an all Hindernuzz vnd irrunge . Wir, vnser nachkomen vnd vnser Capitel, ob nicht Bischof die zeit doselbs war, haben aber vollen gewalt vnd recht die vorgenanten vnser vestt ze Schalenberch mit aller zugehorung . vnd dienst phenning, so oben berurt ist, von in iarchlich ze losen zu sand Gorgen tag, vor oder nach in dennachsten vierczehen tagen . vmb die egenanten vierhundert pfunt wienner phenning vnd nicht tewerer, der wir Sie sullen denne richten vnd weren auch ze Pazzaw in vnserr Stat, analle irrung . vnd verpot. daran si. vns nicht irren sullen . noch Si. sullen derselben losung widersten dheins wegs an alles geuerd. Es sol auch dieselb vnser vestt ze Schalenberch, vnser, vnsers gotshauss, vnserr nachkomen, vnd vnsers Capitels, ob nicht Bischof die zeit doselbs war, offen Haws vnd geslos sein zu allen vnsern vnd vnsers gotzhauss chriegen, stozzen vnd notdurften, alz offt vns . vnd vnserm goczhaus des not geschiht. an geuerd . dem obgenanten Tankcharten dem Herleinsperger, seiner Hausfrawn . vnd iren Eriben doch an schaden. Vnd des ze vrkunde geben wir . in . den brief besigelten mit vnsern vnd mit vnsers Ernwirdigen Capitels vnserr Korherren ze Pazzaw . angehangen insigeln. di ir insigel ze zewgnuzze der vorgeschriben Handlung . vnd sache . an den brief gehangenhabent. In . vnd irs Capitels Hab . vnd gutern doch an allen schaden. Geben doselbs ze Pazzaw. an nachsten Freytag, nach vnser frawn tag . alz si verschaiden ist, Nach christi gepurde drew czehen Hundert iar. vnd in dem Acht vnd Sibentzigisten iare."}
{"text": "Ich Graf Wylhalm von Schaunberch vergih vnd tun chunt an disem brief allen den, die in sehent oder horent lesen, Wan der Edel Graf Albrecht von Gorcz vnd von Tyrol mir sein tochter Graeuin Elsbeten ze einer echonen geben hat mit rat seins vettern des hochgeborns fursten chunig Heinrich von Beheim, Herczog in Chernden vnd seiner oheim des Edlen Grauen Otten vnd Graf Albrechten von Ortenburch, so hab ich ir vnd den vorgenanten herren, die daz gelubd an ir stat in genomen habent, bei meinen trewen ze legen in daz Lant ze Chernden czwey tausent march lotigs silbers wienner gewigtes ie czwen vnd sibenzch guter grozz Prager fur die march cze reiten vnd sol daz gut antworten den vorgenanten Graf Otten vnd Graf Albrechten von Ortenburch vnd meinem swager herrn Otten von Lyechtenstein, vnd swelher der nicht enwaer, so sol ichz den andern antworten. Waer auer, des got nicht enwelle, daz si all nicht enwaern, swer dan von vnser baider vreunt baidenthalb dar zu benant wrd, dem sol ich daz gut antwrten tausent march sylbers von sand Georn tag, der schierist chumt, vber ein iar vnd von dan auer vber ein iar auf sand Georn tach tausent march silbers des gewichtes, als vor gesprochen ist. vnd daz ich die werung also volfur, dar vm hab ich cze mir cze purgen gesetzt meinen vettern Graf Chunraden von Schaunberch vm zwo hundert march sylbers vnd die vorgenanten Graf Otten vnd Graf Albrechten von Ortenberch ir ietwedern vmb zwo hundert march silbers, hern Heinrichen von Hohenloch vmb zwo hundert march silbers vnd meinen Swager hern Otten von Lyechtenstein vm zwo hundert march silbers, hern Chunraden von aufenstein vm zwo hundert march sylbers, hern Herdegen vnd hern amlreihen von Pelav ir ietwedern vm zwey hundert march silbers, hern Heinrichen den Gralant vm hundert march silbers vnd hern Gotfriden den Truchsner vm hundert march silbers mit solhem geding, swelher vnder den ab gieng in der vrist, so sol ich iner zweien manoden zehant dar nach, swan ich gemant wrd, einen als guten setzen an des selben stat. Taet ich des nicht, so sol ich einen Ritter oder einen Rittermaezzigen chnecht mit zwein phaerden ken volchenmarcht oder ken sand Veit in die Laistunge senten, der da laiste in rechter geisel weis als lang, vncz ich einen andern als guten purgen secz, als vor genant ist. Waer auch, des got nicht enwell, daz ich die werung auf die tag nicht volfurt, als vor geschriben stet, swenn dann mein vorgenanter herr von Chernden oder mein sweher Graf Albrecht von Gorcz oder sein sun Graf Albrecht die purgen manten, so suln die purgen czehant dar nach in czwein manoden ie der man selber in die laistung varn oder einen Ritter oder Rittermaezzigen chnecht mit zweien phaerden senten gen Volchenmarcht oder gen sand Veit vnd suln die laisten in rechter geiselweis, vncz daz ich die werung gaenczleich volfur. Ez ist auch getaidingt, daz die vorgenante Graf Ott vnd Graf Albrecht von Ortenburch vnd mein swager her Ott von Ljechtenstein, den ich daz gut antworten sol daz selb gut nicht an legen suln dan nach meins vorgenanten herren von Chernden vnd meins swehers Grafen Albrechten von Gorcz, vnd seins sunes meines swagers Grafen Albrechten des jungen von Gorcz rat vnd willen, dar nach vnd ez mir vnd meiner vorgenanten hausvrawen nuez vnd gut ist. vnd daz daz also staet vnd vnuerbrochen beleib, han jch vnd wir vorgenanten purgen, des wir veriehen an disem brief gemainchleich, geben disen offenn brief cze vrchund vnd warhait der vorgeschriben sach vnd taiding versigelt vnd veruestent mit vnsern anhangenden jnsigeln. Daz ist geschehen dacz sand Veyt nach Christes geburd dreuezehen hundert iar, dar nach in dem vierdem vnd czwainzgstem iar des Ertags nach sand Gerdruten tag."}
{"text": "Daz sint di tayding, di zwischen dem abt ze Chotweig und den purgern ze Chrems geschehen sint, umb den Werd und vischwaid, darumb sew chriegig gewesen sint, darauf der erber ritter her Gotfrid der Sebekch und Haug in der Schestrazzen ze Wynn von dez hochgeporn fursten wegen hertzog Rudolf in Osterreich, der erber herr, her Lewtold von Stadekk, di zeit lantmarischalch in Osterreich, geschaft het, daz si diselben sache verhoren und beschawen scholten und auch nach erber lewt rat richten, di daz wazzerrecht erchanden. Und derselben tayding namen payd tail, yeder tail vir rednaer. Von erst so nam der abt ze rednaer hern Stephan von Hohenberch und hern Wernharten den Truchsezzen, hern Chunraten von Frewntshawsen und Hainreichen den Newnhofer. So namen die purger hern Dytreichen den Gueffing, di zeit purchgraf ze Chrems, und Nyklan den Satlaer, di zeit statrichter daselbs, und Nyklan von Weytra, di zeit judenrichter doselbs, und Symonn von Ybs. Darnach iahen der purger rednaer, der Werd wer ir, und wolten daz weysen mit hunderten oder mit zwain hunderten von payden steten. Do iahen des abts rednaer, der Werd waer des abts und des gotzhaws ze Chotweig mit allen den rechten, als ir prief sagt, den si von den alten fursten daruber habent, und sint auch des an nutz und an gewer und habent auch dhainen chrieg nie daran gehabt untzen fert, do in di fisch, di des gotzhaws fischer auf derselben fischwaid gevangen hieten, von den purgern mit gewalt genomen wurden. Darnach iahen der purger rednaer, si hieten des werdes ein hawpt. Do iahen des abts rednaer, daz di verhorer auf daz hawpt chemen und zu in nemen, di daz wazzerrecht erchanten, di auch darzu geschaffet warn von des hertzogen und des marischalchs wegen und waz di daruber erchanten, daz wazzerrecht wer. Do wolt der abt pey peleiben, des wolten di purger nicht und waygerten auf hern Wernharten von Meyssaw, der scholt zu dem tag chomen sein, an in wolten sew nichts tun. Darnach wart von payder taylen briefen geret. Do sprachen des abts rednaer, daz di purger an dem nachstem tag nach der beschawung irn brief gen Mawtarn prechten, so wolt der abt seinen brief auch dahin pringen. Und waz von recht nach bayder taylen briefen erfunden wurt von erbern lewten, do wolt der abt bey peleiben. Des wolten di purger auch nicht. Do iahen di verhorer, si wern von des hertzogen und des marischalchs wegen zu den Sachen geschaft, daz si nach erber lewt rat, di daz wazzerrecht erchanten, ent scholten machen, und des wolt der abt gehorsam sein gewesen. Dez wolten di purger auch nicht und dingten des an den hertzogen. Und daz si di Wandlung und di tayding also vergangen habent, darumb hab ich vorgenanter Gotfrid der Sebekch und ich vorgenanter Hawg in der Schestrazz ze Wynn unsrew paydew insygel gelegt an den gegenwurtigen brief zu einem warn urchund der sache, der geben ist nach Christi gepurd uber drewtzehen hundert iar darnach in dem zway und sechtzigisten iar an dem suntag, so mon singet: exurge quare."}
{"text": "Ich Werenhart der Chern Richter zu Veclapruk vnd der Rat vnd die gemain do selbs veriehen vnd tun chunt mit dem offen brif allen mautern zolner vnd Richter vnd amptlawten auf wasser oder auf Lant in vnser genadigen Herren vnd fursten Lant von Osterreich daz der erberig man ull am Ort der den prief furt vnd zaigt vnser purger ist vnd varent vrey vber all vnd die selb genad hab wir von vnser genadigen Herren vnd fursten Herczogen Albrechten vnd Herczogen Lewpolten, da sag wir pey vnsern trewn mit urchund dicz prifs versigelt mit vnser Stat auf gedrukchten Jnsigel. Geben in dem acht vnd sibnczkisten Jar."}
{"text": "Allen, die disen brieff sechend oder horend lesen, tun ich Vlrich der Giel von Glattburg kunt vnd vergich offenlich an disem brieff fur mich vnd min erben, dz ich mit guter vorbetrachtung dem bescheiden Johans Wildrich burger ze sant Gallen recht vnd redlich ze kouffen geben han den vierden teil des gutes, dz man nempt des meyers hoff, gelegen ze Flawil, mit akern mit wisen mit holtz mit veld mit allen rechten nutzen vnd gewonheiten vnd mit aller zugehord an du gericht, die ich uber dasselb gut vnd uber andre guter ze Flawil han. Also han ich im den vorgenanten vierden teil ze koffen geben vmb siben vnd drissig pfund pfenning Cost muntz, der ich gantzlich bezalt bin vnd in min offen nutz bekert han, den vorgenanten vierden teil des vorgenanten gutz han ich im gefertgot mit des erwirdigen mines gnedigen herren hand abt Herman des gotzhus ze sant Gallen, als recht sitten vnd gewonheit was. Ich vnd ouch Heinrich der Giel min bruder haben ouch dem vorgenanten Johans Wildrich gelopt mit guten truwen, das wir vnd vnser erben sin vnd siner erben recht weren sond sin nach recht vmb den vorgenanten vierden teil des vorgenanten gutes gen mengklichem an geistlichem vnd weltlichem gericht vnd wo si des notdurfftig sind, vnd wie si da von ze schaden kamint, ob wir dz nit tatind, den schaden sollen wir im gantzlich ab legen vnd ab tun. Vnd ze vrkund so henk ich Vlrich der Giel min insigel an disen brieff fur mich vnd min erben. Ich Heinr. der Giel da vorgenant vergich einer gantzen warheit alles, so von mir an disem brieff geschriben stat, vnd dz ich den vorgenanten Johansen Wildrichen ze einem gemeinder genomen han vber dz, das zu dem vorgenanten vierden teil des vorgenanten gutes gehort vnd noch nit geteilt ist. Vnd ze merer sicherheit henken ich ouch min insigel fur mich vnd min erben an disen brieff. Der geben ist an mentag nach Mathye apostoli nach gotz geburt druzehenhundert vnd im acht vnd vierzigosten jare."}
{"text": "Ich Hainreich von Sumerawe Vergih mit disem prief und tvn chunt allen den, die in sehent oder horent lesen, Daz ich mit wol bedahtem mvet vnd guetem willen zv der zeit, do ich daz wol getvn maht, gegeben han ledichleich vnd gentzlich meines rehten aigens vier phunt wienner pheming geltes, daz mein rehtes chaufaigen gewesen ist, di gelegen sind ze Rust vnd ze Merching, die ich gechauffet han von meinem vetern hern Rvgern von Sumeraw hern Chvnrats svn, seiner hausvrawen ver Margreten vnd ir paider erben vmb mein aigenhaft guet, Hainreichen dem Sumerawer von Hahenberch vnd seinen erben Also, daz der selb Hainreich die vorbenanten vier phunt geltes mit sampt seinen erben vnd alles daz, daz dor zue gehoret, wie daz genant ist an allen dingen, hinfvrwerd ewichleich schullen haben mit allem reht vnd nutze, als ich die enher gehabt han in rehter aigens gwer, allen iren frumen do mit ze schaffen als mit anderm irem aigen, mit versetzen oder verchauffen oder wem si die selben gult gebent, di schullen die selben gvlt ewichleich auch haben gentzleich mit dem selben reht an allev irrung. Vnd ich erstgenanter Hainreich von Somerawe lobe dem selben Hainreichen dem svmerawer vnd seinen erben mit meinen trewen, die vorbeschriben gult von reht ze schermen fur allev ansprach, als reht ist in dem Lande ze Osterreich, vnd waz in dor an ab gieng, daz schullen si haben auf allem dem guet, daz ich han in dem Lande ze Osterreich. Vnd daz die sache, als beschriben ist, ewichleich stet vnd vnzerbrochen beleibe, gibe ich egenanter Hainreich von Somerawe dem oftgenanten Hainreichen dem Somerawer von Hahenberch vnd seinen erben disen prief zv ainem vesten gezeugen diser sache versigelten mit meinem jnsigel. Der prief ist gegeben, da von Christ geburd ergangen waren Tausent iar, Drev hundert jar, dar nah in dem fvnf vnd zwainzigisten jar An Sand Cholmannes Tag."}
{"text": "Ich Vlreich Asenhaimer vergich vnd tun kunt offenbar mit dem briff allen, den er furpracht wirt, das mir chunt vnd gewissen ist, das die guter ze Nidern Entarn, ze Roswankch, ze Haslech vnd ze Puchleiten, darumb der erwirdig geistleich herr abbt Symon ze Lambach an ainem tail Chunrad von Erphenhofen, Wernhart Lasser ze Roswank, Chunrad Fokkel von Entarn, der Vormair von Altenhofen, Ott von Altenhofen, Peter ze Haslech, Wernhart vnd Chunrad daselbs, Hanns Welkleins pruder an dem Hoff vnd Nicla Sneider an dem andern tail stossig sind, das dieselben gueter ze dem Kloster Lambach gehorent hab auch die vorgnanten lewt, die auff den vorgnanten gutern gesessen sind, allweg fur Lambecher gahabt, das sprich ich pey meinen trewen. Mit vrchunt des briffs versigelt mit meinem auffgedruckten insigel geben nach Christi gepurt drewtzehenhundert iar darnach in dem newn vnd newnczigistem jar an sand Luceintag."}
{"text": "Allen den, die disen brief ansehent lesent oder horrent lesen, tun ich Rudolf von Rosenberg von Zukkenriet ritter kund vnd vergich offenlich mit disem, das Johans Tegan vnd Jacob sin elicher sun sesshafft ze Wirtzburg, die min aigen warent von dem lib, sich selber mit lib vnd mit gut aines rehten ewigen vnd vnwiderruffenden koffs von mir gekofft hand an das erwirdig gotzhus ze sant Gallen, dannan si och min lehen warent, vmb vierzehen pfund guter haller, der ich och von inen gantzlich gewert vnd bezalt bin, vnd han den selben Johansen Tegan vnd Jacob sinen elichen sun mit lib vnd mit gut vnd mit allen rehten dem hohwirdigen fursten Cunen von gottes genaden abt des gotzhus ze sant Gallen minem gnadigen herren an sin hand zu des vorgenanten sines gotzhus handen vff geben vnd geuertgot vnd zu sinen handen braht vnd in liplich gewer gesetzt, als reht sitt vnd gewonlich was, vnd also dz si nu hinnan zu dem vorgenanten gotzhus ze sant Gallen mit lib vnd gut gentzlich gehorren sond, vnd han mich darvber verzigen vnd verzih mich och mit disem brief fur mich vnd all min erben gen minem vorgenanten herren abt Cun gen sinen nahkomen vnd gen dem selben gotzhus ze sant Gallen vnd gen den vorgenanten Johansen Tegan vnd Jacob sinem elichen sun vnd allen iren kinden, die si ietz hand oder noch gewinnent in kunftigen ziten, aller aigenschafft aller lehenschafft aller gewer aller kuntschafft aller besatzzung aller zugnust lut vnd brief, die ich ietz han oder in kunftigen von mir oder minen erben funden werden, alles gaistlichen vnd weltlichen gerihtes aller vordrung vnd ansprach, so ich ald min erben zu den vorgenanten Johansen Tegan vnd Jacob sinem sun vnd zu ir lib vnd gut iemer me gehaben vnd gewinnen mohtin von dehainr lay sach wegen, an geuerd. Ich han och gelopt vnd loban mit disem brief fur mich vnd all min erben, der vorgenanten Johansen Tegans vnd Jacob sines elichen sun vnd des koffs reht wer ze sind nah reht fur allermangklichs irrung vnd ansprach gaistlicher vnd weltlicher lut vnd gerihtz an allen den stetten, da es inen notdurftig ist, an geuerd. Vnd des ze offnem vnd warem vrkund han ich Rudolf von Rosenberg von Zukkenriet ritter min aigen insigel offenlich gehenkt an disen brief. Der geben ist in dem jar, do man zalt von Cristi geburt tusent druhundert ahtzig vnd aht jar."}
{"text": "Wir Heinrich der Leubel der rihter von der Neunstat vnd di gesworen von dem rat veriehen vnd tun chunt allen den, die diesen brief sehent oder horent lesen, daz die erbern vnd die geistlichen herren der Abte Berchtold vnd der Conuent des chlosters von dem heiligen Chreutz geworven vnd gechouffet habent zwelf Schillingen geltes wiener phenning ouf der Badstuben, di weilen herrn Hainriches des Wurfleres was, von Eberharden und Niclasen des vorgenanten Wurfleres sunen mit ir hausfrowen, vnd ir chinden, vnd allen ir erben gesameter hant vnd Willen vmb neun phunt Wiener phenningen, der in fumf phunt gevallen sint, vnd vier phund dem pharrer Johans vur ein halb phunt geltes, daz man davon erziugen sol der pharre ze einem ewigen selgeret Johans sel, der vorgenanten Eberhardes vnd Nyclases bruder. Vnd der neun phunt sint si vollichlich vnd gentzlich gewert, vnd wand di vorgenanten herren der Abte vnd der Convent von dem heiligen Chreutz ouff derselben badstuben von geistlichen vrowen ze Sant Peter in der Sperre vier phunt geltes gechouffet vnd vergolten habent, so erchenne wir daz, daz die vorgenante badstube mit allem recht vnd mit allem nutze, als si der vorgenant Hainrich der Wurfler gehabt hat, diselben herren angehoret mit ganzer vnd gerubter gewer. Vnd wand der chouff vor unser vnd ze vnser gegenwurt geschehen ist, so geb wir disen brief mit der stat insigel ze einem ewigen vrchunde. Der brief ist geschrieben vnd gegeben datz der Neunstat des ohten tages nah vnser vrowen chundunge von vnseres herrn Burde des Tausentes vnd zwei hundert vnd siben vnd neunzigesten iares."}
{"text": "Allen den, die disen gegenwurtigen brief an sehent lesent oder horent, kunden wir her Walther ritter vnd Vlrich gevetter von der Alten Klingen frye herren vnd veriehen des offenlich an disem brief, das wir willeklich vnd gern durch got vnd durch bette der erwirdigen frowen der abtissinne vnd dem conuent gemainlich des gotzhus ze Maggenow reht vnd redelich geben haben ze rehtem aygen, die hube gelegen ze Flawille, du stosset ainhalb an der Iungen gut vnd andrenthalb an der von Luterberg gut, vnd was zu der hube horet von reht ald von gewonhait, vnd haben inen die selben hube geben vnd gefertegot fur reht aigen mit allen den worten werken vnd getaten, so dar zu horten ald gehoren mohton nach gewonhait vnd nach reht, vnd haben vns dar vber verzigen vnd verzihen vns an disem brief fur vns vnd alle vnser erben vnd nachkomen gen den vorgenanden gaistlichen frowen vnd gen allen iren erben vnd nachkomen alles des rehten vnd aller der ansprach vorderung kuntschaft besazzung, so wir zu der vorgenanten hube ie gehatten ald von dehainen dingen noch gehaben ald gewinnen mohtin wir ald vnser nachkomen. Es sont och wir vnd vnser nachkomen der selben hube iro vnd ir nachkomen reht wernn sin fur reht aygen nach reht an geuard gem mainglichem, wa sin vnser vorgenanden frowen von Magnow bedurfent ald sin notdurftig sint. Vnd ze warem offenn vrkund vnd stater vnd ewiger sicherhait aller dirre ding geben wir die vorbenempten her Walther vnd Vlrich von der Alten Klingen fur vns vnd vnser erben vnd nachkomen der vorgenanten gaistlichen frowen der abtissinne vnd dem conuent des gotzhus ze Maggnow vnd iren nachkomen dar vber disen brief mit vnseren aigen insigelnn besigelten. Dis beschach vnd wart dirre brief geben ze Costentz in der stat, do man zalt von Cristus geburt druzehen hundert iar, dar nach in dem ain vnd sehzigosten iar, an dem nahsten dunstag nach sant Peters vnd sant Paulus tag."}
{"text": "Ich Ott von Purchsteten offen vnd tun chunt alle den, di disen brief sechent oder lesen horent, das ich willichlichein durih got vnd durih meiner sel vnd auh aller meiner vorvodern vnd nahchomen sel gewarhait, hail vnd saeld gestandem pin von allem chrieg vnd mich verziegen han aller der ansprah, di ich gehabt han hinze dem erwaerig abbt vnd dem chloster ze Raitenhaslah vmb dev zwoi gilt ze Saerling, di dem vorgenanten chloster vor meinen vorvodern ze rehtem selgeraet ledichleichein gegeben sint, nah den ich gechrigt han, das man sev nah meinem rat vnd nah meinem willen vnd auh mit meinem laeuten stiften scholt. Vnd derselben verzignusse sint zevgere: der erwerig abbt Ilsunch von Raitenhaslah, her Vlreich von Oting sein chelnaer, her Fridr sei chameraer, her Hainreich der Huter sein Schreiber; Marchart der Marholtigner, Hainr sein veter, Vlreich der Murzerer, Vlreich der Swertfurib, Seibot vnd Asprian von Saerling, Fridr der Darm, Vlr von Roraeh, H von Gothalming, Ghunr von Pfaeffing vnd ander pider laeut maer. Vnd das dem vorgenanten chloster von mir oder von dehainem meinen nahchomen dehain mv oder ansprach furbas meg auf gesten vnd ich selben niht aigens insigels han, han ich erworuen mit meiner pet, das her Hainr der Gans, vicedum von der Rot, vnd her Lud der Grans vnd mein sweher her Seibot von Mitterchirchen zv einem vrchunt habent disem prief verinsigelt mit ir insigel. Der prief ist geben an sant Lucie tag anno domini M. CCC. duodecimo."}
{"text": "Ich Thomas Hawtzenperger vergich offenlich mit dem brief, daz mich der Erwirdig furst mein genoediger Herr Her Pilgreim Erczbischof ze Salzburch Legat des Stuls ze Rom, furderlich bezalet vnd genadichlich ausgericht hat, allez meines Soldes des er mir von dem Jar daz zu Pfingsten, die schierist choment, aus get schuldig beleibet, vnd auch aller schaden, die ich in seinem vnd seins gotzhaus dienst, an Pfaerden vnd an andern sachen genomen han, wie daz alles genant oder gehaizzen waer, vncz auf heutigen tag, also daz ich, mein Erben noch ander yemant von meinen wegen, hincz dem Obgenanten Herren von Salzburch seinem Gotshaus vnd nach chomen nichts mer ze sprechen haben schullen noch mugen wenig noch vil an alles geuaer, Vnd darvber ze vrchund gib ich den Offen brief versigelten mit meinem aigen anhangundem Insigel, dar vnder ich mich vnd mein Erben verpinden staet ze haben allez daz, dez an dem brief verscriben ist. Der geben ist ze Salzburch, Nach Christes gepurd Dreuczehen Hvndert Jar darnach in dem Sechs vnd Sibenczigistem Jare, an sand Chunigunden tag."}
{"text": "Ich Eberhart von Walsse hauptman ob der Ens vnd mein erben veriehen vnd tun chunt offenbar, das wir durch pett willen unsers herren ertzbischof Ortolfs von Saltzburg ettlich guter gelegen ze Obern Welmich, fumftzehen eminer weingult vnd ander chlain dienst, die der Syppekch emaln von vns ze lehen gehabt hat vnd die vns von im ledig wurden vnd die wir hern Vlreichen dem Anhanger von Choppach verlihen hetten, die selben guter hat der voruerschriben her Ortolf ertzbischof ze Saltzburg seinem gotshaus von im gechauffet mit vnserm willen vnd gunst, vnd hat vns derselbe Anhanger die selben guter ledichlich auf gegeben vnd haben wir die selben guter gult dienst vnd nutz ledichlichen vreylich dem obgenanten ertzbischof vnd seinem gotshaus aufgegeben alle die manschaft die wir daran gehabt haben, daz die selben guter furbaz desselben ertzbischofs vnd seiner nachchomen vnd seines gotshaus vreys vnd ledigs aygen sullen sein, daz wir noch dhain vnser erben furbaz dhain recht sullen haben auf die selben guter, weder nach manschaft noch nach aygenschaft, vnd sullen wir die guter auch dem obgenanten bischof vnd seinem gotshaus schiermen als landes recht ist; vnd darvber ze vrchunt geben wir im disen brief gesigelten mit meins obgenanten Eberkarts von Walsse anhangundem jnsigel.Datum anno domini . m . ccc . Ix. an dem nachsten suntag nach ostern."}
{"text": "Ich Rudolf von Toczenpach vergich an disem prief, daz ich vnd ellev meinev chind, di ich vnd vrow Peters mein hovsvrow hern Otten tochter von Jesentz miteinander haben gehabt, paidev man vnd vrowen, di also genant sind Haertneit, Ott, Philipp, Agnes vnd Katrey, dem gotshous dacz Povmgartenperg haben gegeben allez vnser recht, daz wier haben gehabt an dem gut an dem Jacobsperg in sand Lienharth pharr in dem vorst versucht vnd vnuersucht zv einem selgeraet also beschaidenleichen, daz di Samnvng dacz Povmgartenperg der vorgenanten vrowen Petersen meiner hovsvrowen Jartag begen schol, als sit vnd gewonhait ist in grobem orden. vnd daz dis gab staet vnd vnzeprochen fvrbaz von mier vnd von allen meinen erben beleib, dar vmb gib ich Rvdolf von Totzenpach disen versiglt prief mit meinem hangunden insigel dem gotshovs ze Povmgartenperg zv einem vrchund vnd zv einer bestaetigvnge diser sach. dez sind gezevg her Meinhart von Raevt, Hainreich sein svn, Pillvnch von schorring, Gotfrit der Waser, Herlieb von Purchstal, Ott von Totzenpach vnd dar zve manich pideber man paidev reiter vnd chnecht. Daz ist geschehen, do von Christs gepvrd ergangen warn drevczehen hundert Jar vnd darnach in dem Zweliften iar an sand Agnesen tag."}
{"text": "Allen, die disen brief ansehent, lesent oder horent lesen, tun ich Rudolf der Mayier von Altstetten kunt vnd vergih offenlich an disem brieue fur mich vnd fur alle min erben, das ich mit guter vorbetrahtung vnd beschaidenhait frilich vnd willeklich gesworn han ainen gelerten aid ze den hailgen, das ich noch kain min erben von kainer schlaht sache vnd not wegen das mayierampt ze Altstetten niemer versetzen noch verkoffen sulin an des erwirdigen mines gnadigen herren von gottes gnaden abt Hermans des gotzhus ze sant Gallen oder siner nahkomen hant, gunst, willen vnd verhengde. Vnd ze ainem waren vrkund vnd statun sicherhait der selben dinge henk ich min insigel an disen brief. Der geben ward ze sante Gallen in der stat, do man zalt von gottes geburt druzehenhundert jar, darnah in dem viertzgosten jar, an sant Georien abent."}
{"text": "Ich Rueger Wolfstain vergich vnd tun chunt allen den, di disen prief sehent vnd horent lesen, die nu lebent vnd her nach chunftich sint, daz ich mit verdachtem muet vnd nach meiner vreunt rat vnd mit gvtem wille vnd gunst aller meiner erben svnderlich durch meines pruder wille hern Albrehts von sant Florians haus, zu demselben gotzhaus mein vater vnd alle mein vodern svnder lyeb gehabt habent die selb lieb ich auch haben wil zv dem Gotzhaus di weil, vnd ich leb; do von gib ich im dem vorgenantem gotzhaus dreizig phenning gelts auf drin akchern, di ligent ob der stat datz Ens pei ainsidel, der ain haizzet preupeunt, di andern zween di ligent da pei ze nochst, di Vlrich der swiekk, emollen von mir hat gehabt, also beschaidenlich, swer des vorgenanten gotshaus ablaier ist, der schol di dreizig phenning mit den zehen schilling, di mein vater, dem got genad. gestifft hat an der aindlef tausent maid tag, den herren geben. Iz schol auch der oblaier, swer der ist, nemen zablait dreizig phenning vnd zanlait dreizig vnd niht mer, want iz vngestifftz gvt ist. Wer eber daz, daz daz von dhainer sachen versaumt wurd von des oblaier wegen, so schol sich der noeist gerb des guts vnderwinden, vntz daz iz widertan werd. Daz di red stoet vnd unverchert bleib, dar vber gib ich disen prief versigelt mit meinem insigel. Des sint gezevge her Hainrich von volchenstorf, her Hainrich von Lonstorf, her Maenhart von sintzenperg, Herbort der chremsstorfer, Dyetmar der wolfstain, Ruger der holtzer, Heinrich der challwerger vnd ander piderb leut genug. Der prief ist gegeben, dv von christes geburd ergangen worenTausent iar, dreu hvndert iar, darnach in dem neuntzehenten jar an sand Symons tag."}
{"text": "Allen den, die disen brief ansehent lesent oder horrent lesen, kunden wir dis nachbenanten Herman Philipp, den man nempt Hochdorff, burger ze , Wetzel vnd Johans sin elichen sun vnd veriehin offennlich mit disem briefe fur vns vnd alle vnser erben vnd nachkomen, das wir dry mit ainberem willen vnd mit guter vorbetrachtung den mittlesten wingarten gelegen in der Grub enent der burg ze Rinegg, der ainhalb stosset an vnsern wingarten vnd anderthalb an der Nostler wingarten, der selb vorgeschriben wingart vnser recht ledig aigen was, mit grund mit grat mit stegen mit wegen mit allen rechten nutzen vnd gewonhaiten vnd mit allem dem, so von recht oder von gewonhaiten zu dem selben wingarten ald darin gehort, es sy genemptz alder vngenemptz gesuchtz oder vngesuchtz wissentz oder vnwissentz, redlich vnd recht ains jemerwerenden staten ewigen kouffz verkouffet vnd ze kouffent geben habent dem erberen wolbeschaidnen Burkarten Kolben dem eltern vnd sinen erben, ob er enwar, vmb hundert pfunt vnd vmb zwainzig pfunt pfening guter vnd genamer Costentzer muns, dero wir gantzlich vnd gar von im gewert sint vnd enpfangen habent vnd an vnser aller gemeinen nutz bewendet an den stetten, da wir vnsern grossen wachsenden schaden mit verkomen habent, den selben vorgenanten wingarten habin wir dem egenanten Burkart Kolben mit allen rechten vnd mit aller zugehord, als vor ist beschaiden, fur ain recht ledig aigen recht vnd redlich offennlich an des richz strauss vfgeben vnd zu sinen handen geuertgot mit allen den worten werken vnd getaten, so nach gewonhait vnd nach recht darzu gehorten ald horren soltend vnd notdurfftig warent vnd als es kraft vnd macht sol vnd mag han, vnd sunderlich mit solicher beschaidenhait vnd in dem rechten dinge vnd gedinge, das der obgenant Burkart Kolb vnd alle sin erben vnd nachkomen, in dero hand der vorgenant mittlest wingart gelegen in der Grub jemer kompt, steg vnd weg durch vnsern bomgarten by dem vorgenanten wingarten gelegen in den selben wingarten vnd darus haben sont vnd iren buw darin ze legen, wenn vnd wie dik sy wellent vnd des bedurffent vnd notdurfftig sint, an alle geuerde. Vnd darvmb so habent wir vns willenklich verzigen vnd verzihent vns mit vrkund dis briefes gantzlich vnd gar fur vns vnd fur alle vnser erben des vorgenanten mitlesten wingarten in der Grub mit aller zugehorde aller aigenschaft aller lehenschaft aller kontschaft aller gewer lut vnd brief alles gaistlichen vnd weltlichen rechtes aller vordrung vnd ansprachen aller reht vnd rechtung, so wir oder vnser erben an dem zu dem vnd von des vorgenanten wingarten wegen vnd was darzu vnd darin gehort je gehept habent ald hienach jemer gehaben oder gewunnen mochtint, vnd das wir noch dehein vnser erben noch nieman andrer an vnser statt noch von vnser wegen den vorgenanten Burkart Kolben noch dehain sin erben noch nachkomen von des vorgenanten wingarten wegen vnd was darzu vnd darin gehort niemer sollent noch wellent ansprechen vftriben bekummeren bekrenken noch in dehain wis beschwaren weder mit gaistlichem noch weltlichem gericht noch an recht noch mit enkainerlay ander sachen an alle geuerde. Wir habin ouch gelopt mit vnsern truwen vnd lobent mit disem briefe fur vns vnd alle vnser erben, des vorgeschribnen mitlosten wingarten in der Grub mit aller zugehorde vnd des kouffz fur ain recht ledig aigen recht wer ze sinne nach des landes recht vnd ouch den vorbenanten Burkart Kolben vnd sin erben darvmb ze versprechen vnd ze verstenne an allen stetten gen allermenglichem an allen iren schaden, wenn wa vnd wie dik sy darvmb angesprochen geschadgot oder vfgetriben werdent mit dem rechten. Vnd ze vrkund der warhait aller der vorgeschribnen dinge vnd gedinge so habin wir die vorbenanten Herman Phylipp, den man nempt Hohdorff, Wetzel vnd Johans sin elichen sun fur vns fur alle vnser erben vnd nachkomen vnsry insigel offennlich gehenkt an disen brief. Der geben ist ze Rinegg an sant Symons vnd sant Judas abend in dem jar, do man zalt von Crysts gepurt druzehenhundert jar, ahtzig jar vnd darnach in dem funfften jare."}
{"text": "Ich Jans czu den czeiten richter ze Munspach vnd ich Els sein hausvrau vnd all vnser erben vergehen vnd tun chund allen den di den prief sehent oder horent lesen, daz wier hern Chunraten dem pharrer datz sand Thoman vnd seinen nachchomen ze chauffen haben gegeben vmb siben phunt phenning der wier gentzleich gewert sein, ein hofstat, di zenachst sand Thomans chirichen gelegen ist, di vnser rechtes lehen waz von vnsern gnedigen herren von Chappeln, di auch dem vorgenanten herrn Chunraten di aygenschaft auf der selben hofstat habent gegeben im vnd allen seinen nachchomen. Wier schullen auch der selben hofstat gewer sein nach landes recht in Osterreich. Dez sint geczeug her Seyfrid czu den czeiten pharrer ze Munspach vnd Hainreich der Jnczinger vnd Heinreich der Chestel vnd ander erber leut genug. Dar czu gib ich Jans der Richter den prief versigelt mit meinen insidel vnd mit Petreins insidel, der czu den czeiten richter waz dacz Czell. Datum anno domini M trecentesimo L, quinto jeronimi presbiteri."}
{"text": "Ich Ludwig von Zelcing ritter tuen chunt vnd vergich offenleich an disem brief allen den di in sehent oder horent lesen, daz ich mein vogtey ze Aychach vnd von ainem lehen ze Weinzuerl vnd auch von ainem lehen ze Hagawe di zue der vogtay ze Aychach gehoerent, di ich von rechter alter erbschaft ze lehen han gehabt vnd her han pracht von dem bischolf vnd von dem goczhaus ze Freysing, daz ich di selben vogtey ze Aychach han verchauft vnd ze chauffen geben meinem herren bischoff Chunrat vnd seinem goczhaus ze Freysing mit allen den rechten, besuecht vnd vnbesuecht, so zu der vogty von alter gehoert hat, vber lauet vnd vber guet, vnd han im di selben vogtey ze Aychach auf geben vnd seinem goczhaus ze Freysing vnd han mich verzigen fuer mich vnd all mein erben aller der recht so ich vnd mein heten oder mochten gehan an der vor genanten vogtay ze Aychach, vnd han dar vmb enpfangen von meinem herren bischolf Chuenrat vnd von seinem goczhaus ze Freysing acht pfunt Wienner pfenning vnd pin auch der selben acht pfunt pfenning von im vnd von seinem goczhaus ze Freysing gar vnd ganczleich gewert, vnd han di selben acht pfunt in meinem vnd meiner erben nuecz chert vnd geben vnd han si an die loesun geben meiner guetter di ich her Chuenrat dem purchgrafen von Savesenek het verseczt. Vnd zu einem woren vrchuend aller der ding als da vor geschriben stat an disem brief, so gib ich meinem herren bischolf Chuenrat vnd seinem goczhaus ze Freysing disen brief versigelt mit meinem insigel fuer mich vnd fuer all mein erben. Dirr brief ist geben ze Frevedekk, do man zalt von Christes gepurt drevczehenhundert iar, dar nach in dem zwai vnd dreisgistem iar, an der naechsten Mitwochen vor sant Michels tag."}
{"text": "Ich Hanns von Trawn vergich fur mich vnd alle meine Erben vnd tun chund allen den, dy den bryff sehent, lesent oder horent lesen, dy nu lebent oder hernach chumftig sind, vmb dy Chapellen vnd Mess, dy ich in der vesten ze Trawn gestift han, als dy bryff sagent, dy dar uber geben sind, daz mir her Dyetreich der pfarrer ze Heresing fur sich vnd sein nachchomen erlawbt hat, alle pfarrleiche recht ze begen mit allem volkch, daz hawsleich in der vestt ze Trawn gesessen ist, als dy mit dem Graben vmbvangen ist vnd nicht verrer, ausgenommen der begrebnus, dy sol zu der rechten pfarr ze heresing gehoren. War aber, daz der Capellan der Chapeln ze Trawn, wer ie der ist, des pfarrer Rechten sich mer vnder wient vnd ingriff, dann vorgeschrieben ist, das ein pfarrer redleich mit gueter chuntschaft geweisen mag, daz sol er an den Techent pringen, der sol inn dan dar vmb pessern, vncz er dem pfarrer daz wider tue. Tatt aber der Chapellan des selben nicht inner vierczehen tagen, so sol er an mess vnd vngesungen sein, als lang vncz er es wider tue vnd sol in der Bischoff oder der techent oder wer irn gewalt hat dar zue notten. Mit vrchund des brifs, den ich in gib fur mich vnd mein erben mit meim anhangunden Jnsigl vnd zu einer zewgnusse mit meyns dyener lewtoldes des Stainrautter vnd levtoldes des holzer, dy zeit mein pfleger ze Trawn anhangunden Jnsigeln, dy sich durch meyner pett willen dar an legt habent in an schaden. Der bryff ist geben ze Trawn nach Christes gepurde drewczehen hundert Jar dar nach in dem acht vnd Sybenczkisten Jar am Montag nach dem heyligen Pfingst tag."}
{"text": "Ich Gedrawt hern Offen tochter von Arberkch vergich fur mich und fur all mein erben umb das drittail der vest zu Puten mit aller zugehorung das mir mein lieber prueder Chunrat von Arberkch ledichleich geben hat nach meins priefs sag den ich dar uber hab, und das zu lehen ist von meinen genedigen herren und hochgeporn fursten hertzogen Albrechten und hertzog Leuppolten in Osterreich, das ich das meinem liebem wirt Hansen von Winden gemacht und geben han und gib ims auch mit dem prief also beschaidenleich, ob mich mein vorgenanter wirt Hans von Winden uberlebt, so schol das vorgenant drittail an der vorgenanten vest zu Puten mit aller zugehorung sein sein also, das er seinen frum da mit schaffen schol verchauffen versetzzen und geben wem er wil an aller meiner erben irrung. wer aber das das ich meinen vorgenanten wirt Hansen von Winden uberlebt, so schol das vorgenant drittail an der vest zu Puten mit aller zugehorung mein sein und mag das geben wem ich will an all irrung. Das im das alles stet beleih dar uber gib vorgenante Gedrawt hern Offen tochter von Arberkch im den prief zu einer urchund der warhait versigelt mit meinem aygem anhangundem insigel, und zu einer pezzern getzeugnuzz und sicherhait versigelt mit hern Fridreichs von Leybintz anhangundem insigel und mit Ruedleins des Pernekker anhangundem insigel und mit hern Hansen des Gradner anhangundem insigel. Der prief ist geben nach Christes gepurd drewtzehen hundert jar darnach in dem fumf und sybentzkisten jar am mitichen vor dem sunibenttag."}
{"text": "Ich Lewtold von Chunrring schenchk in Osterreich vergich und tuen chunt allen den di nu lebent und hernach chumftig sind, di disen brief sehent und hoernt lesen, daz ich von ainem hof und von drin lehen und von einer hofstat, die ligent ze Jewching in der Wochaw und gehoernt auf daz gotzhaus ze Sand Poelten, alle jar stewr han genomen, so ich von anderm guet stewr nam, daz in meiner gepiet leit und in meiner phleg. Nu han ich mich verdacht mit meiner hausvrown grefinn Agnesen und mit meinen piderben leuten und pin enain worden, daz ich durich got und meiner sel hail und durich den frumen man probst Ekcharten, der des vorgenanten goczhaus herr und phleger zu den zeiten was, demselben goczhaus dise genad ze fuedrung han getan, daz weder ich noch dehainer meiner eriben, di ich nu han oder noch gewinn, von dem vorgenanten gut ze Jewching noch von den leuten di dar auf sitzent dehain stewr nimmer schullen gevodern oder genemmen noch dehainer unser phleger. Ez scholl auch der vorgenant probst und sein ambtleut und all proebst di nach im choement all sach richten auf dem selben guet die inner hauzz geschehent, an vier sache die hernach geschriben stent das sind: totsleg, deuf notnunft und lem di schull wir richten ich und mein eriben; di andern sache schullen daz daz also stet und immer unzebrochen beleib darumb so gib ich disen brief dem oftgenanten probst Ekcharten und seinem gotzhaus ze uerchuend mit meinem insigel und mit meiner hausvrown grefinn Agnesen insigel versigelt, mit den gezeugen, den dise sache chunt und gewizzen ist, das ist: mein vetter Alber von Chunnrring, her Hainr. von Swellnpach, her Ruemhart von Raena, Otto von Sigpach, Arnolt von Prawnstorf, Fridr. von Pach, Ott der Duerr und manich ander man. Ditz dinch ist geschehen und der brief ist gegeben von Christs gepurd uber dreuzehen hundert jar und in dem dritten jar darnach, des nachsten mitichens nach sand Michels tag."}
{"text": "Ich Vlrich von Roggwille stettamman ze Costentz tvn kvnt allen, die disen brief ansehent oder horent lesen, das ich offenlich ze gerihte sass in der statt ze Costentz an disem hutigen tag, als dirre brief geben ist, do kament fur mich Johans von sant Gallen der rebkneht vnd Margaret sin elichu wirtinne mit Cvnraten von Mettendorff iro bruder, vnd offnotent da die selben Johans vnd Cvnrat gebruder vnd sprachent, das si die selben Margarethen wisen weltint an ir widerlegung vnd an ir hainstur vmb zwaintzig pfvnt pfenning Costentzer mvns vff vier stuk aker, den man sprichet ze der Stegen, ennent Petershusen gelegen vnd ainhalb stossent an die lantstrass gen Owe, vnd vff zwai stuk akern, die ze dem nuwen tor ze Petershusen gelegen sint, die ainhalb vnd hinnen stossent an der Herrenberg aker anderthalb an den steg, da man in des Wolmatingers wiger ingat, vnd vornen an des riches Strasse, die selben gutli warint iro reht aigen vnd warint ainr ander reht gemainder, vnd batent inen eruaren an ainer vrtail, wie si die selben guter in pfantz wise an ir widerlegvng vnd ir hainstur ze ir handen bringen soltin, als reht war vnd das es kraft hett, do ward ertailt mit reht gesamnoter vrtail, das die selben Johans von sant Gallen vnd Cvnrat sin bruder die egenanten guter, die iro reht aigen warint, der selben Margarethen an ir hant versatztin ze ainem rehten redelichen pfant an ir widerlegvng vmb die zwaintzig pfvnt pfenning Costentzer mvns, der selbe Johans von sant Gallen ir elicher wirt mit siner hant von ir widerlegvng wegen vnd Cvnrat von Mettendorff sin bruder och mit siner hant, won er sin rehter gemainder war ze den egenanten gutern, wenne si baide das tatint, das es danne wol dur reht kraft vnd rnaht hett nv vnd hernach, das versetzen vollefurtent och da die egenanten Johans von sant Gallen vnd Cvnrat von Mettendorff sin bruder offenlichen vor geriht, als inen mit frag vnd mit gesamnoter vrtail ertailt ward. Vnd ze warem vnd offem vrkunde aller diser dinge geben wir die vorgenanten Vlrich von Roggwille stettamman, Johans von sant Gallen vnd Cvnrat von Mettendorff gebruder vnsru insigel an disen brief. Der ist ze Costentz geben, do man von Cristes geburte zalt druzehenhvndert jar, darnach in dem nvn vnd sehtzigosten jar, an der mitchen in der pfingstwvchen."}
{"text": "Ich Chvnrat der Marderstorfer von Spitz vnd mein Hausfraw Mergart vnd alle mein Erben vergich an disem brief offenbar allen Lewten, Daz ich nach rat der vmbsetzen vnd mit guetem willen des perchmaisters, fridreichs des forster ze sand michel, der da selben Stifter vnd storer ist, an meines herren stat des Byscholfs von Pazzaw Han verchawft ain Ewigs Halb phunt Gelts wienner phenning auf ainem weingarten, der da leit ob sand Mychel pay der Mvl vnd stozzt an di Gazzen, vnd daz selb halb phunt gelts schol ich oder mein Erben oder swer den weingarten furbaz inne hat, Ewichleichen raichen swer zehmaister ist des Gotshavs ze sand Mychel alle Jar an sand Cholmanstag in rechter purchrechts gewer vnd alle di wandel, di auf purchrecht gehorent gent dar auf, wanne si vesezzen werdent, vnd verviell sich im auch nach purchrechts recht. Daz im daz staet vnd vnzebrochen beleib, dar vber gib ich vorgenanter Chunrat disen brief versigelten mit vnsers Genadigen Herren Insigel hern Jansen von Chunring ze Einem warn gezevg vnd vrchvnd diser sach. Der Brief ist geben nach Christi gebvrd vber Drevzehen Hundert Jar, Darnach in dem acht vnd dreizzigisten Jar an vnser vrawn Tag ze der Liechtmisse."}
{"text": "Allen, die disen gegenwurtigen brief ansehent alder horent lesen, kvnde ich Hainrich Goldast burger ze Costentz vnd vergihe des offenlich an disem brief, das ich mit gutem willen vnd mit guter vorbetrahtvnge nach miner guten frvnde rate Egelolf dem Blarrer burger ze Costentz vnd sinen erben habe ze koffent geben reht vnd redelich den hof, der an der Hub zwischen Erthusen vnnde Stainibrvnnen gelegen ist, der lehen ist von Costentz, vnd swaz zu dem selben hof hort, ez sie mit wasen mit zwi mit waid mit holtz mit velde mit wisan mit akkern mit wegen mit stegen mit wasser mit wasserlaiti mit aller ehafti mit allen nutzen vnd gewonhaiten vnd mit allen rehten gesuchs vnd vngesuchs wissendes ald vnwissendes, als der selbe hof an mich komen vnd braht ist vnd als ich in gehebt besessen vnd genossen hab her vntz an disen hvttigen tag, also hab och ich im den selben hof ze koffent geben vmb ffvnfzek pfvnde ane vier schilling guter pfenninge Costentzer mvns vnd bin och der gar von im gewert vnd sint in minen redelichen nutz komen vnd bekert, als ich vergihe an disem brief, vnd hab im och den selben hof mit den rehten, so vorgeschriben stat, mit vfgende an des bischoffes hant von Costentz gefertigot mit allen den worten vnd werken, so darzu hort ald gehoren moht nach gewonhait vnd nach reht, vnd habe mich darvber verzigen vnd verzihe mich an disem brief fur mich vnd fur alle min erben vnd nachkomen gen dem vorgenanten Egelolfen dem Blarrer vnd gen allen sinen erben vnd nachkomen an dem vorgenanten hof aller aigenschaft aller lehenschaft aller vordervnge aller ansprach alles schirmes alles vszugs vnd alles rehtes gaischelichs vnd weltlichs gerihtes, da mit wir ald ieman andre von vnseren wegen den vorgenanten hof vnd swas dar zu hort gar ald an aime tail kvndin ald mohtin angesprechen ald da mit dirre redelich vngeuarlich koff kvnd ald moht in kain wise bekrenket ald gebrochen werden, vnd war, das den selben hof gar ald an aime tail ieman ansprache fur aigen ald fur lehen, des solin ich vnd min erben in vnd sin erben verstan vnd vertretten vnd des ir reht wem sin gen manlichem nach reht ane geuerde an allen stetten, da es inen notdurftig ist. Vnd zainem vrkvnde der warhait vnd zainer stater sicherhait aller dirre vorgeschriben dinge gib ich der vorgenante Hainrich Goldast fur mich vnd fur alle min erben vnd nachkomen dem selben Egelolf dem Blarrer vnd allen sinen erben vnd nachkomen darvber disen brief mit minem aigen insigel besigelten. Dis beschach vnd ist dirre brief ze Costentz geben, do man von Cristes geburte zalte drvzehenhvndert jar, darnach in dem sehs vnd vierzigosten jar, an dem hailigen abende ze wihennehten."}
{"text": "Wir Wernher von Gotes gnaden Probst datz sand florians Haws veriehen vnd tun chunt an disem gegenwurtigen brief allen den, die in lesent oder hornt lesen, die nu sind oder her nach chunftig werdent, daz sich vnser zehentner von Pirichorn Chunrat weilent Dietreichs sun mit seinen prudern vlreichen, Meinharten, Ortolfen vnd seiner swester Chunigunten mit vnserm willen vnd Rat vor vnser gantzleich verricht vnd verebent hat vmb daz recht, daz si mit sampt iem gehabtt habent an dem vorgenanten Hof datz Pirichorn also beschaidenleichen, daz er in viertzik phunt wienner phenning geben hat vnd seu der schon verricht hat, daz si gestanden sind gutleichen vnd willichen von allem dem Recht, daz si gehabtt habent zu dem Hof her von ierm vater mit soleichem gelub, ob Chunrat der vorgenant vnd sein Hausfraw fraw katrei, di er heut hat, oder ein andreu, die er nam nach ier tod, an Erben verschaiden, so schol der vorgenant Hof hinwider an seu recht als e geuallen. gewinnent aber si chind mit einander, die schullen recht zu dem Hof haben vnd aller derselben Erben nach in. Ist aber daz, daz Chunrat der vorgenant sein Recht verchauffen wil, so schol er ez sein Pruder an pieten vnd nach vier beschaiden mann Rat, di dar vber genomen schullen werden, ze chauffen geben, wer aber, daz sein pruder nach der rat nich chauffen wolten, so schol er sein recht geben vnuerzigen vnsers Rechtes, wem er wil. Stirbet aber er vor seiner Hausfrawen der oder einer andern, so schol sein hausfraw den Hof inne haben vntzt an iren tod. wil aber si verchauffen nach iers wiertes tode, daz schol si tun nur gegen iers wiertes prudern den vorgenanten vnd auch vmb viertzikch phunt wienner phenning, die dann gib vnd gab sind. Wier offen auch daz vnd wellen, swaz wandlung dar an, als hie geschriben ist, furbaz erge, daz schol alles vor unser geschehen vnd mit vnserm wissen vnd gantzleich an schaden vnsers rechts. Vnd daz die Wandlung stat vnd vnuerchert beleib, darvber geben wier disen brief ze einem sichtigen vrchund versigelt vnd bewart mit vnserm insigel mit den zeugen, di hie geschriben sind: her Meinhart von Sintzenperg, Marichart von Chersperch, dietreich wolfstain, Heinrich hierttel, fridreich, hainreich swainpekchen, hainreich Chalnberger, Mertein der Stetner, Vlreich der Zehentner von Pirchorn vnd ander piderb laut vil, den ez chunt vnd gewizzen ist. Der brief ist geben vber Christi gepurd vber dreutzehen hundert iar, darnach in dem dreu vnd tzwaintzkistem iar an sand Bartholomeus tag."}
{"text": "Wir Herman von Landenberg ritter, bruder Rudolf von Landenberg sant Johans ordens, pfaff Herman von Landenberg alle drije gebrudere, Elisabetha wilent hern Gotfrides seligen des Trugsatzen von Diessenhouen eliche husfrowe ir swester vnd Vlrich von Landenberg von Griffense ir vetter tun kunt allen, die disen brief sehent oder horent lesen, vnd veriechen offenlich mit disem brief, das wir mit den edlen wolerbornen herren graf Fridrich, graf Tonat vnd graf Diethelm von Tokkenburg gebrudern vber ein komen sijen von des koffes wegen ze Griffense, vnd haben och dar vmb mit guten truwen glopt vnd offenlich ze den heiigen gesworn, wenne wir vsser acht vnd vsser bennen komen, das wir oder vnser erben, ob wir enwerin, denn dar nach inwendig dem nechsten manot, so wir dar vmb von den vorbenemten herren von Tokkenburg allen gemeinlich oder von deheinem besunder ald von iren botten oder briefen ze hus ze hof oder vnder ogen gemant werden, alli gemeinlich vff das lantgericht ze Turgoiw ze der Loben ald gen Hafneren komen sulent vnd den obgenanten herren von Tokkenburg vnd iren erben, ob si enwerin, die statt Griffense die burg vnd den se mit luten gult nutzen vnd gutern mit vogteyen gerichten twingen vnd bennen vnd mit aller zugehord da vor offenem gericht vertgen vfgeben vnd ze iren handen bringen vnd vns des verzihen sulent, als denn gericht vnd vrteil git, in aller der wise vnd masse, als wir Zurich vor gericht getan haben vnd der selb brief wiset, den si mit vnsern vnd mit des gerichtes Zurich insiglen dar vmb besigelt inne hant, ane alle geuerd. Vnd her vber ze einem offenn waren vnd staten vrkund aller vorgeschriben ding so haben wir die egenanten von Landenberg alle vier vnd die egen Elsbetha Trugsatzin vnsere insigel fur vns vnd vnser erben offenlich gehenkt an disen brief. Der geben ist Zurich an sant Vincenzijen tag, do man zalt von gottes geburt druzehenhundert vnd sibenzig jar, dar nach in dem funften jar."}
{"text": "Wir graf Heinrich von Schownberch bechennen fur uns und all unser nachkomen offenleich an dem brief, daz fur uns chomen die erbern geistlichen herren der apt und der convent des chlosters ze dem Heiligen Chreutz in Osterreich und zeigen uns ir brief und urchunt die si heten von unsern vorvordern. di daz sagten daz in die selben herren und grafen von Schownberch durich irr und irer vorvordern sel heil willen ein freyung ze Aschach an unsrer maut geben bieten, also daz di vorgenanten geistleichen lewt des chlosters zu dem Heiligen Chreutz alle jar jerleich zu ainem mal zwai phunt saltzes des grozzen pandes oder der grozzen chueffen ledichleich und vreileich solten furfuren ze Aschach an maut und an zol und an alle irrung und beswarung wie di genant war, und paten uns dyemuetichleich durich Got daz wir ansehen di gueten seligen werich und di genad die in unser vorvordern getan hieten, daz wir di auch an in merten und in dieselben brief und urchunde die si daruber bieten vernewten und dieselben gnad und freyung mit unsern briefen besteten, daz si furbaz ewichleich an alle irrung von uns und unsern nachkomen beliben. Nu haben wir ir emzig und vleizzig gepet angesehen und haben in durich Got durich unser vorvordern und unser hail willen, wann wir alle guttat und selige werich die unser vorvordern durich Got gestift oder geordent habent meren und nicht mynnern noch absetzen wellen, dieselb ir brief und urchunde vernewet und vernewen in auch die mit den brief und wellen, daz die obgescbriben geistleicben herren zu dem Heiligen Chreutz in Osterreich furbaz ewichleich von uns und unsern nachkomen die genad haben und gentzleich bei den freihalten beleiben die si von alter gewonhait und durich Got von unsern vorvordern gehabt habent, also daz si alle jar jerleich zu ainem mal zwai phunt saltz des grozzen pants oder der grozzen chueffen wie ez genant ist ze Aschach an unser mautt ledichleich und vreileich fur sollen furen an mautt und an zol und an alle ander vordrung und irrung. Davon enphelhen und gepieten wir ernstleich bei unsern hulden allen unsern richtern mauttern zollnern und allen unsern amptleuten gegenburtigen und chumftigen an unser mautt ze Aschach, daz ir die oftgenanten geistleichen herren bey den rechten genaden freihaiten die si lang zeit von unsern vordern gehabt haben und dew wir in auch nu zemal mit gutem willen und gunst getan haben gentzleich beleiben lat, also daz ir sew daran nicht beswart in dhainem wege. Daruber zu ainer ewigen vestnung und diser freyung gedechtnuzze geben wir in den offen brief fur uns und all unser nachkomen versigelt mit unserm grozzen anhangundem insigel. Der geben ist da man zalt nach Christi gepurd drewtzehen hundert jar und darnach in dem fumf und sibentzigistem jar an vreytag vor sand Pangratien tag."}
{"text": "Ich Vlrich der Wermaister burger ze Rauenspurg tun kunt vnd vergich offenlich fur mich vnd fur min erben vor allermanclich mit disem brief allen den, die in ansehent lesent oder horent lesen, daz ich mit wolbedachtem sinne vnd mit guter vorbetrachtung recht vnd redlich verkoft vnd ze koffend geben han ze ainem staten vnd ewigen koff fur recht lehen von dem erwirdigen gotzhus ze sant Gallen dem erberen vnd wolbeschaiden man Rudolfen dem Vogt von Sumerow gesezzen zem Livpoltz vnd allen sinen erbun, ob er enwar, disiv nachgeschriben miniv guter vnd lut, dez ersten den hof ze Kuffarn vnd min hof ze Waunried mit dem zehenden, der darin gehort, die zwen hof zem Antwartz vnd den hof ze Wisflekun vnd darzu dis nachbenempten lut Peter Siggen vnd sin wip Kathrinun die Spethlinun vnd ir baider kint vnd div kint, div der selb Peter Sigg vormals bi ainer frowun Gutun dez Maigerz tochter von Budmingsdorf gehept haut, div vorgeschriben guter vnd och die lut mit allen rechten nutzen vnd zugehorden, alz ich ez bis vff disen hivtigen tag her braucht vnd genossen haun, ez sy an holtz an veld an aker an wis an waid an wasen an zwij an wasser standem oder fliessendem ob erd ald vnder erd besuchtz ald vnbesuchtz, haun ich im vnd sinen erbun ains redlichen vnd ewigen koffs geben, alz vorgeschriben staut, vmb zwaihundert phund vnd funf vnd zwaintzig phund vnd zwelf schilling phenning allez guter vnd gnamer Costentzer muns, der ich gar vnd gantzlich von im gewert vnd nach minem willen bezalt bin vnd die anderschwa in minen redlichen nutz komen vnd bewent sint. Vnd wan div vorgeschriben guter vnd och die lut lehen sint von dem erwirdigen herren dem abt vnd dem gotzhus ze sant Gallen, alz vorbeschaiden ist, so haun ich dem egenanten Rudolfen dem Vogt vnd sinen erbun div vorgeschriben guter vnd lut mit allen rechten gefergot vnd von dem lehen herren in sin vnd in siner erbun hand braucht mit worten vnd mit werken, die darzu gehortun nach gwonhait vnd nach recht vnd wie es wol kraft vnd macht gehaun mag vnd haben sol. Vnd darumb verzich ich mich hivt ze tag fur mich vnd fur min erben in dez obgenanten Rudolfen dez Vogtz vnd in siner erbun hand aller der recht vordrung vnd ansprach, die ich ald min erben zu den vorgenanten luten vnd gutern bis vff disen hivtigen tag gehept haben ald noch hernach ymmer gehan mochten. Ich der vorgenant Vlrich Wermaister sol och vnd mit mir alle min erben dez egenanten Rudolf dez Vogtz vnd siner erbun vff div vorgeschriben guter vnd lut recht gweren sin nach lehens recht gen manclich vff gaistlichem vnd weltlichem gericht. Vnd darzu ze ainer merer vnd besserr sicherhait so han ich dem vorgenanten Rudolfen dem Vogt vnd sinen erbun vmb den vorgeschriben koff vnd vff div obgenanten guter vnd lut zu mir vnd zu minen erben ze rechten gwerun geben vnd gesetzt nach lehens recht dis ersam vnd wolbeschaiden mann Friken den Wermaister, den man namnet den Brennar, min vetteren vnd Clausen Merbot minen tochterman burger ze Wangen beid vnuerschaidenlich vnd gen manclich an allen stetten vff allen gerichten gaistlichen vnd weltlichen vnd wa sy dez bedurffent oder notdurfftig sint, also vnd mit der beschaidenhait, war daz dem vorgenanten Rudolfen dem Vogt oder sinen erbun, ob er enwar, div vorgeschriben guter ald lut jena ansprachig wurden mit dem rechten gar oder ain tail vff gaistlichem oder vff weltlichem gericht, da sol ich der vorgenant Vlrich der Wermaister oder min erben, ob ich enwar, vnd die vorgenanten gweren vnd ir erben, ob si enwarin, den obgenanten Rudolfen den Vogt vnd sin erben vmb versprechen vnd vertretten nach dem rechten vnd der ansprach alweg aun schaden tun. Tat ich ald min erben vnd die vorgenanten oder ir erben dez nit, vnd war daz der vorgenant Rudolf der Vogt oder sin erben, ob er enwar, sich selber von der obgeschribnun lut vnd guter wegen versprechen mustin, wie sy dez versprechentz ze schaden kanin, ez war vff gaistlichem oder vff weltlichem gericht, oder welhen schaden sy da von enphiengin, den schaden allen sol ich der vorgenant Vlrich der Wermaister oder min erben vnd die vorgenanten gweren ald ir erben dem egenanten Rudolfen dem Vogt vnd sinen erbun, ob er enwar, vssrichten vnd abtun gar vnd gantzlich aun allen schaden. Ich der vorgenant Vlrich Wermaister vergich och fur mich vnd min erben, die vorgenanten gweren vnd ir erben von der gwerschaft ze losent aun allen schaden, vnd ob sy ir jena ze schaden komin, iren worten vmb den schaden ze globent aun beredung vnd aun ayd. Vnd dez allez ze ainem waren vnd offenn vrkund vnd ze ainer gantzer vnd stater sicherhait aller vorgeschriber ding so gib ich der obgenant Vlrich der Wermaister fur mich vnd min erben dem obgenanten Rudolfen dem Vogt vnd sinen erbun disen brief besigelt mit minem aigen vnd angehenkten insigel vnd mit der vorgenantun gwerun insigeln. Wir die obgenanten gweren veriehen der gwerschaft in aller der wis, alz vor von vns an disem brief geschriben staut, vnd darumb henken wir vnsriv aigniv insigel och an disen offenn brief. Der geben wart ze Wangen in dem jaur, do man zalt von Cristes geburt drivzehenhundert iaur vnd ains vnd sybentzig iaur, ze vssgander pfingstwuchun."}
{"text": "Ich Hainreich von Rinthaim und mein hawsfraw Katrey und all mein eriben wier verjehen offenlich mit dem prief, daz wier mit. vogtz hant und mit aller staet gesatzt haben unser gut ze Rinthaim daz recht aigen ist von dem edeln hochgeporen fursten hertzog Rudolf von Osterreich und gehort in dy vogtay ze Wels Chunraten von Ruzzhaim und seiner hawsfraun Margaretn und allen iren eriben auz unser nutz und gewer in dy ir mit allen den nutzen und darzu gehornt ze holtzz und ze veld versucht und unversucht umb acht pfunt phenning alter wienner munzze, der wir gar und gantz von in verricht und gewert sein, da wir in von dienen schullen all jar jerleich ain phunt alter wienner phenning an unser vrawn tag zu der dinst zeit, wer awer daz wir in den dinst nicht geben zu dem selben tag, so habent sew vollen gewalt den dinst ze slachen mit unserm guten willen, und wer daz wir in han den dinst ze wil auf den satzz slachen wolten, so schol daz gut ir kauff sein. wir haben auch vollen gewalt ze lassen all jar jerleich zu der lichtmesse vor acht tag und hinnach acht tag umb dy obgenanten phening, und ob icht dinst darauf geslagen wer, wir sein auch dez satzz ir gewer wo in dez not und durift geschiecht al so der vogtay recht ist ze Wels; waz in daran ab ging daz schullen sew haben auf aller unser hab dy wir haben versucht und unversucht. Daz in dew red staet und unverchert beleib daruber ze einem warn urchunde geben wir in den offen prief versygelten mit dez erbern manz anhangunden insygel Gotfridz dez Aboldinger im an schaden der zten zeyten onser gewaltiger vogt ze Wels gewessen ist und mit dez hant der satzz geschehen ist. Der prief ist geben nach Christes gepurd uber drewzehen hundert jar darnach in dem vier und sechtzkisten jar dez phintztagz vor dem palm tag."}
{"text": "Ich Ott von Zinczendorf vnd Syfrid vnd Rudolf von Zinczendorf tun chunt allen den disen brief sehent oder hoerent lesen, daz wir dem erwirdign herren bischof Chunrat von Frising verhaizzen vnd gelobt haben mit guten triwen, daz wir den hof den dev vrowe ze Randekk vnd ir chinde von vns ze lehen habnt, nyman anderm leyhen suellen, denne der selbn vrowen vnd ir chinden ob si da pei beleibn wellent, vnd nyman ander, swie der ald die genennet vnd gehaizzen sint, suellen wir den vorgenanten hof leyhen. Vnd daz wir des alles gepunden sin ze laisten vnd ze volfueren, dar vmb gebn wir dem vorgenanten herren bischof Chunrat disen brief versigelten mit vnsern anhangenten insigeln. Der brief ist gebn ze Waidhouen, do von Christes gepurtt worn drevczehen hundert jar vnd dar nach in dem drizzigisten iar, an sant Peters vnd sant Pauls tag."}
{"text": "Wir Ludowig von gots genaden Romischer keiser ze allen ziten merer des richs veriehen offenlichen mit disem brief, daz wir dem edlen manne Albr. grafen ze Werdenberg vnd sinen erben schuldig worden sin vmb sinen dienst zwei hundert mark Chostentzer gewihtes, vnd dar vmb haben wir in versetzt den chellen hof ze Tale vnd den kirchensatz mit dem gericht da selben mit twinge mit bannen vnd mit allem dem, daz dar zu gehort, besucht vnd vnbesucht, wie daz genant ist, alz in die von Sultzberg von vns vnd dem riche inne habent. Er sol och den selben kellenhof vnd kirchensatz mit allem dem, daz dar zu gehort, von den vesten mannen Heinr. Walthern, Eberhard, vnd Herman von Sultzberg vmb zwei hundert mark Chostentzer gewichtz losen vnd sol die slahen zu den vorgenanten zwein hundert marcken, vnd sol die vier hundert mark vf dem selben chellenhof vnd kirchensatz haben vnd die inne haben vnd niezzen mit allem dem, daz dar zu gehort, also lang, biz daz wir oder vnser nachkomen an dem riche kunig oder keiser si von im oder sinen erben vmb die oben geschriben vier hundert mark gentzlichen erledigen vnd erlosen. Mit vrkund diss briefs. Der geben ist ze Munchen an sand Veites tag nach Christes geburt driuzehenhundert iar vnd in dem siben vnd vierzigstem iar, in dem drei vnd dreizzigste iar vnsers richs vnd in dem zweinzigste des keysertums."}
{"text": "Ich Chadolt der Busspech vergich vnd tvn chund allen den, di nv sind vnd den, di her nach chunftich werdent, di disen prief ansehent lesent oder hornt lesen, daz ich mit verdachtem mvt, do ich daz wol macht getvn vnd mit Wernharts vnd Hadmares meiner peder bruder vnd aller anderr meiner Erben gutleichem willen han gesatzt ledichleichen Hoertweigen dem Rigler vnd vrovn Gerdrauten seiner Hausvrowen vnd aller ir peder erben ein lehen, daz mein aigen ist gewesen vnd haizzt des Chyenasts lehen, versucht vnd vnuersuchet, ze holtz vnd ze veld, vmb ein genants gut, des ich recht vnd redleich an schaden pin verricht, mit sogtaner beschaidenhait, chaem ieman her nach, der pezzer recht haben wolt an dem lehen, der schol demselben Hoertweigen dem Rigler oder den vorgenanten seinen erben geben sechzich phunt newer wienner phenning an sand Michels tag seins aigenhaften guets an allez gevaert vnd wigtann schaden der vorgenant Rigler oder sein erben nement den ansprach gen dem lehen, den schullen siv haben auf mir vnd auf alle dev, vnd ich vnd mein erben haben in dem land ze osterreich, versucht vnd vnuersucht, vnd auf den vorgenanten mein zwain brudern Wernharten vnd Hadmarn, di mit sampt mir verhaizzen habent dar vmb, vnuerschaidenleichen von ainem auf den andern vnd pin auch ich Chadolt vnd mein erben vnd di vorgenanten mein ped bruder Wernhart vnd Hadmar mit sampt vns gewer des vorgenanten lehens vnd des satz dar auf desselben Hoertweigs des Rigler, vrovn Gerdrauten seiner hausvrowen vnd ir paider erben an aller der stat vnd in des durft wirt nach landsrecht. Vnd dar vmb daz disev red staet beleib vnd vnzebrochen, so gib ich dem vorgenanten Hoertweigen dem Rigler vnd der vorgenanten vrovn Gerdrauten seiner hausvrowen vnd ir peder erben disen brief bestaetigt mit meinem jnsigel vnd mit der vorgenanten meiner bruder jnsigel Wernharts vnd Hadmares zv einem vrchund. Des sind gezevg her vreytel von winthag, her Ott der hauser, Hainreich der Imptzinger, vlreich der hauser, Ott der Sigpech, weitzel von oerbing vnd ander pidber laeut genvch. Der prief ist geben, do man zalt von Christs gepurd drevzehen hundert jar, dar nach in dem dreizzigistem jar an vnserr vrowen tag ze der liechtmess."}
{"text": "Ich Friedreich von Mamling mein hausfraw und all unser erben verjehen offenbar mit dem brief, daz uns unser genadiger herr abbt Hainreich von Mannse und sein convent geweist und geinnert habent mit unsers lieben vater saligen brief umb den hof ze Dancholfing, daz wir daran chainerlay recht gehabt haben nach dez briefs sag den sy von im gehabt habent, dezselben briefs verjech auch wir stat ze haben und ze volfuren also, daz wir furbaz ewichleich chainerlay ansprach nymer dahin haben schullen. Daz in daz stat und unverchert weleib geben wir in den brief versigelten mit unserm anhangunden insigel, darunder wir uns verbinden mit unsern trewen alz daz stat ze haben daz vorgeschriben stet. der brief ist geben do man zalt nach Christi gepurd drewczehen hundert jar darnach in dem ain und sechczigistem jar dez sampcztags vor sand Jorgen tag."}
{"text": "Ich Hainrich von Alharting vergich vnd tvn chvnt allen den, di disen prief sehent vnd horent lesen, di nv sint vnd noh chvnftich werdent, daz ich vnd mein Hovsvrowe vro Diemvt vnd minev chint Hainrich, Hertwich, Meinhart, Gedrvt, Agnes, Diemvt, Pendit, Elspet mit verdahtem mvt vnd mit gvtem willen miner swester vron Penditen vnd aller irr chinde, swi di genant sint, nah vnser vrevnt rat vnd mit ir gantzer gvnst dem erbern Apt Chvnraten ze wilhering vnd siner Sampnvng vnsern Hof ze Compolting niden in dem Dorff, der vnser vreis aigen ist, verchavffen vnd haben verchavfft mit alle dev, vnd dar zv gehort, ez si an acher, an wisen vnd swi ez genant ist, gestift vnd vngestift, besvht vnd vnbesvht, redlichen vnd ledichlichen mit rehter wurziht mein vnd miner Hovsvrowen vnd miner chinde vnd miner swester als vor benant sint, vnd mit guter verhancnvzz aller miner erben, di reht dar an heten vnd haben mohten, also mit beschaidner red, daz den vorgenanten Hof datz Compolting mit alle dev, vnd dar zv gehort, swi ez genant ist, daz vorgenant Chloster vnd di Sampnvng ze wilhering in rehter aigens Gwer vreilichen vnd ledichlichen besitzen vnd haben svlen wurbaz an allen chrig ebichlichen. Vnd sol ich vnd mein Hovsvrowe vnd minev chint als vorbenant sint vnd di ich noh gewinne, des vorgenanten Hofs vnd alles des, daz dar zv gehort, des Chlosters vnd der Sampnvng ze wilhering Gewer sein wur all vnser erben, di wir nv haben vnd noh gewinnen vnd gan allen den, di sev vmb den vorgenanten Hof ansprechent, swa vnd swanne si sein bedurfen nah lantz reht an allen irn schaden vnd an alle chost. Swa awer dem vorgenanten Chloster vnd der Sampnvng ze wilhering an diser gewerschaft iht abgieng, daz svlen si haben avf vnserm Hof ze Alharting vnd avf allem dem gvt, daz wir in dem lant haben, daz wir in dar vmb setzen vnd gesatzt haben. Daz diser chavf vnd dis bestetigvng stet vnd vnuerchert ebichlich beleibe, des geb wir dem vorgenantem Apt Chvnraten vnd siner Sampnung ze wilhering disen prief ze vrchvnde versigelt mit mines herren jnsigel hern Hainrichs des eltern von Schovmberch, mins herren hern Eberharts von walsse des LantRihters ob der Ens, mins herren hern Hainrichs sines Prvders, mins herren hern Chvnratz von Chapell, mins herren hern Albers von Chvnring vnd mit minem jnsigel, vnd bestetigt mit den zevgen, di hi geschriben sint, Daz ist her Hainrich von volchenstorf, her Ruger von Hvtt, her Reicher von Perchaim, her Espein von Hag, her Rudolf Schiver, her Sighart von Grvb, her vlrich von Lvdwigsdorf, her wernhart Gnevss, her Meinhart von Chlingelprvnen, her Hainrich von wuldenstorf, wernhart Sintzinqer, vlrich premzer, Rvdolf, Hainrich von Alharting, Helmhart von Schovmberch, Philipp vnd wernhart di Gnevssen, vlrich, Hainrich, wernhart di Stainpechen vnd ander pidber Levt genvch, den daz chvnt ist vnd da pei waren. Ditz ist geschehen nach Christes geburd in dem Drevzehenhvndertistem jar, dar nah in dem ersten jar an dem nehstem vritag vor dem Phingestag."}
{"text": "Ich Eglolff von Altstetten tun kunt vnd vergich des offenlich mit disem brief allen den, die in ansehent lesent oder horent lesen, dz fur mich kament an dem Hardli am nahsten mentag nach aller hailgen tag, do ich da offenlich ze gericht sass an Vtzen des Hardeggers stat, die nach genemten erberen lut Gerwig der Hess vnd Vlrich der Storchegger phleger der siechan des spittals ze sant Gallen ze aim tail vnd Hainrich der Hase, der gesessen ist an dem Hardlin, ze dem ander tail, vnd nam da Hainrich der Has Vlrich den Keller ze ainem fursprechen, der offenot da an sinr stat vnd von iro baiden wegen offenlich vor mir an gemainem gericht vnd sprach, das Hainrich der Has willeklich vnd gern versetzen wolt den vorgenemten phlegern des vorgedahten spittals an des spittals stat ainen akker gelegen vff dem Strik vnd ainen akker gelegen an der Hub Halden, die bed stossent an des vorgeschribenen spittals guter, die och da ligent vnd gelegen sint an dem Hardlin, vmb sehs phunt phenning guter genamer Costentzer munse, die su im geluhen hettint, des geltz er och von inan gantzlich gewert war vnd sinen nutz damit geschaffet hett, vnd batt mich ervaren des an ainer gemainer vrtail, wie er dz tun solt, als reht war, dz es krafft vnd maht hett nu vnd hie nach. Do fraget ich vmb vnd ward ertailt an ainer gemainer vrtail, dz Hainrich der Has die egenemten guter sin zwen akker gelegen an dem Hardli vff geben solt zu miner hant vnd mich bitten solt, dz ich du die zwen akker von im vff nami vnd su den egenemten phlegern an des vorgeschriben spittals stat luhe ze ainem rehten redlichen phand vnd in phandes reht, vnd wenn dz beschah, dz es denn wol krafft vnd maht hett. Do nam ich die egenemten zwen akker vff von im vnd leh su den egenemten phlegern an spittals stat, als ertailt ward an ainer gemainer offenn vrtail, vnd ist dis alles beschahen mit worten vnd mit werken, so dar zu gehorten vnd notdurftig warent, als reht ist. Do ward och vmb gefraget an ainer gemainer vrtail, ob ich vt dar vmb inan ainen brief geben solt, als vrtail gen hett, dz ward ertailt, dz ich dz billich tun solt vnd notdurftig war vnd den brief och besigelen solt mit minen insigel. Ich Hainrich der Has vergich och offenlich mit disem brief, dz ich mit den egenemten phlegern vberain bin komen vor Eglolffen von Altstetten vnd dz och gedinget ist vnd beredet, dz ich die vorgeschriben sehs phunt phenning gantzlich vnd gar weren vnd wider geben sol dem vorgeschriben spittal inrot den nahsten drin jaren, du nu aller schierost koment nach ain andren, ze ieklichem jar vff sant Martis tag zwai phunt geben vnd rihten sol an allen furzug, wa aber ich des nut tat, so son sich tag han erloffen vmb die gult mit ainandren, als ich gedinget vnd gelobt han. Vnd dz dis alles war sig vnd vor mir Eglolffen von Altstetten beschehen, so han ich Eglolff von Altstetten von des gerihtes wegen min insigel gehenkt an disen brief, won es och ertailt wart, dz ich es tun solt. Der geben ist an dem Hardli am nahsten mentag nach sant Gregorien tag in der fasten, do man zalt von gottes geburt druzehenhundert jar vnd sibentzig jar vnd dar nach in dem dritten jar."}
{"text": "Allen den die disen brief ansehent oder horent lesen chvnde ich Pernhart ze den zeiten richter ze Amsteten vnd Chunrat Jesentzer bruder vnd vergehen offenlichen an disem brief, daz wir beid haben verchauft vnd ze chauffen geben dem erwirdigen hern byschof Chvnraden ze Frisingen vnd seinem gotshaus ze Frisingen vnser veste ze Peytenstain vnd den pawehof der dar zv gehoert der vor der veste leit, die vnser beyder recht aygen sind, vnd haben auch ims vnd seinem gotshaus geben vnd verchauft fur rechtes aygen vnd schullen wir vnd alle vnser erben sein fvr rechtes aygen wer sein vnd sullen ins fvr rechtes aygen schirmen swo er oder sein gotshaus dez bedarf oder notturftig ist, nach dez landez ze Oesterich recht vnd gewonhait, vnd swo wir dez oder vnser erben nicht entaeten, dez sol er sich vnd sein gotshaus haben auf alle dem guet daz wir beid ze Oesterich in dem lande haben, an alle wider rede mit vnserm guten willen. Wir haben im auch vnd seinem gotshaus die vorgenanten veste ze Peytenstain vnd den pawehof verchauft vnd ze chauffen geben mit allen den rechten die dar zv gehoernt vnd von alter dar zv gehoert habent, an waelden, an holtz, an velden, an wayde, an wismat, mit wazzer, mit wazzerfluzzen, mit wasen, mit zwaei , besucht vnd vnbesucht, disent halb dez paches, als ez hern Chvnraden dem pvrgrauen von Seuseneke word auz gezeiget, do wir mit im vnd er mit vns in einem chauffe woren vmb die vorgenanten veste vnd pawehof, vnser veste ze Peytenstain vnd vnsern pawehof die wir vnserm hern byschof Chunraden ze Freysingen vnd seinem gotshaus haben verchauft vnd ze chauffen geben vmb vierdhalb hvndert pfunt Wienner phenning. Der selben vierdhalb hvndert pfunt sein wir gewert von im vnd von seinem gotshaus gar vnd gaentzlichen vnd sagen in vnd sein gotshaus vmb die selben vierdhalb hvndert pfunt gar vnd gantzlichen ledig wan wir der selben phenning gar gewert sein. Vnd ze ainem vrchvnde haben wir im vnd seinem gotshaus disen brief geben versigelten mit vnsern insigeln vnd mit Heinreichs vnd Haugens vnd Haertelz vnserr bruder insigel. Ich Heinreich vnd Hauge vnd Haertel gebrueder Gesentzer durch vnserr bruder bet Pernhartez vnd Chvnrades haben wir vnserev insigel ze einem vrchvnde gehengt an disen brief vnd vergehen auch an disem brief, daz wir chain recht haben, lutzel noch vil, an der veste ze Peytenstain, noch an dem pawehof, noch an dem lehen an dem chirchwege daz vnser bruder Chvenrat auch verchauft hat vnd ze chauffen hat geben vnserm hern byschof Chvnraten ze Frisingen vnd seinem gotshaus ze Frisingen auch fur recht aygen. Diser brief ist geben ze Waydhouen, do man zalt von Christes gepurtte dreutzehen hvndert jar, dar nach in dem drey vnd dreissigistem jar, an dem naechsten Maentag nach dem haeiligen tag ze Ostern."}
{"text": "Wir Albrecht von gots gnaden herczog ze Osterreich, ze Steyr, ze Kernden und ze Krain, herre auf der Windischen marich und ze Portenow, graf ze Habspurg, ze Tyrol, ze Phirt und ze Kyburg, marggraf ze Purgow und lantgraf in Elsazze, bekennen und tun kunt offenlich mit disem brief allen leuten ewikleich bede gegenwurtigen und kunftigen, wan wir nach lere und weisung kristenlicher geseczden daz halten und gelauben vestichleich, das wir aller der eren und gutes, die uns gnade des almechtigen gotes geruchet hat, verleihen auf erde, das allerpest ze nucze legen und bringen, waz wir in liebe unsers herren, von dem wir auch das emphangen haben, durich merung willen seins dienstes und lobes mittailend sein klostern und geistleichen personen, die got stetes fur uns bitten, davon mainen wir nach der lauttern begirde, die unser vorvordern lobleicher gedechtnuzz zu dem orden von Carthus gehabt habent und auch wir haben zu der neun stiftung des gotshauses ze unser frown porten ze Agspach Pazzower bistums, daz der edel, unser getrewr und besunder lieber Haydenreich von Meyssow, obrister schenk und zu disem male lanntmarschalich in Osterreich, von seinem aigenhaften gut, das im unser herr hat mitgetailt in demselben unserm lande, bei unsers gewaltes zeiten von grunde news erpawt und gestift hat von dem egenanten Carthuser orden auch unser hilf und furderunge ze tun und das versorgen, daz es furbas bewart sey, und hoffen lautterlich hincz got, daz uns von seinen gnaden darumb behalten werde gelukk und selde leibes und selen und reichtum dez ewigen lebens und darumb nach guter vorbetrachtung und mit rat unsers rates ze trost aller unserr vorvordern seligen selen und auch unser selbs und unserr erben und nachkommen leib und selen ze hail und gelukk haben wir dem egenanten gotshaws und den geistlichen leuten dem prior und dem convent daselbs, unsern getrewn und lieben andechtigen in got gegeben und geben auch von furstlicher macht fur uns und alle unser erben und nachkommen, herczogen ze Osterreich wizzentlich mit kraft dicz briefs solich gnade freyhait und recht, als hienach begriffen stet: dez ersten daz auf allen den gutern, die der egenant von Meyssow z dem gotshaus geben hat oder die es furbaz gewinnet, es sein dorffer hofe oder andere guter, wo die in unserm lande gelegen oder wie sie genant sein, dhain lantrichter von gerichts wegen nichts sol ze schaffen haben denn alsvil, was an den tod get, den sullen si an dez klosters amptleut vordern, und den sol man in ab iren gutern antwurten, als er mit gurtel umbvangen ist, und waz er hab hat, die sol alle dem gotshous genczlich beleiben. Wenn auch ain lantrichter hincz irr holden ainem oder iemann der iren solicher sachen ichts ze sprechen hiet, umb welicherlai inczicht das wer, so sol er sein berednuzz aufnemen und in auch schirmen zu dem rechten ane phenning und an all ander gabe und sol sich auch derselb man denne auzreden an alle vel alslang, uncz er recht nachspricht. Darnach so geben wir mit disem brief fur uns und alle unserr erben und nachkomen ewikleich dem egenanten gotshaus die drey mutt habern gelts gelegen auf dem dorff ze Seytrernsdorf, die man zu unserr herschaft ze Weytenekk ieriklich gedient hat, und was wir dienstes oder anderr rechten da gehabt haben, und darzu die aigenschaft des selben dorffes, das der egenant Haydenreich von uns ze lehen gehabt und ez dem gotshaus gefugt und gegeben hat, so beschaiden und geben wir in auch fur uns und alle unser erben von unserm ampt und syeden an der Hallstat alle iar ewikleich sechczig fuder salcz zu notdurft dez gotshauses und gebieten allen unsern amptleuten daselbs gegenwurtigen und kunftigen, daz si in dasselb salcz ieriklich also geben an alle widerred und hindernuzze, und halen die wal das ze furen mit einander oder bei ainczingen an alle mautt und czolle. Auch haben wir si mit aller hab, der si zu notdurft dez klosters und conventes bedurffen, gefreyet ewikleich also, daz si daz allenthalben in unserm land auf wazzer und auf land furen mugen auch an alle zoll und maut und an alle andre irrung. Denn umb die vogtey desselben gotshauses und aller der leut und guter, die ez yeczund hat oder furbaz gewinnet, die haben wir uns selber behalten und wellen des als furst und herr dez landes selber obrister vogt und schirmer sein also doch, umb wen uns oder unser erben ain prior und convent daselbs, die ye zu den zeiten sein, bittent, den sullen wir in geben zu ainem vogt und schirmer von unsern wegen, und wenne in der nicht gevellet, so mugen si in verkeren, wenn si wellen, und uns umb einen andern bitten, der in fuglich ist, und den sullen wir in auch denne geben. Wir haben in auch die gnad getan und wellen, wer in das obgenant kloster, als das mit mawr umbvangen ist, kumet, daz der ganczen frid und freyung haben sol umb alle erbere sachen und getat. Davon gebieten wir allen haubtleuten lantherren ritter und knechten phlegern purggrafen richtern mauttern und zollnern lantleuten edeln und unedeln und allen amptleuten und andern unsern undertanen, wie die genant sind, den diser brief geczaigt wirt, und wellen gar ernstleich, daz si das vorgenant gotshaus und die geistlichen leut daselbs bei den vorgenanten unsern gnaden rechten freyungen wirden und eren beleiben lazzen und dawider nich tun in dhain weg. Welicher aber dawider tett, der wizze sich in unser ungnad swerlich vervallen sein und darzu in pene hundert markch goldes, der der halb tail in unser kamer und der ander halb tail dem egenantem gotshaus gevallen sol an alle widerred und genade, und wolten den auch darzu pezzern an leib und an gut. Und des ze urchund und geczeugnuzz diser sachen geben wir disen brief mit unserm furstlichen grozzen anhangundem insigel versigelt. Der geben ist ze Wienn an sand Philipps und sand Jacobstag der heiligen zwelifbotten nach unsers herren Christi gepurd dreuczehenhundert jar und darnach in dem achczigisten iare."}
{"text": "IJch Christan, ich Nikel die Tewsenperger, ich Tomel Chrayburger, ich Haennsel Pandorfer, ich Ott Chraeblinger, ich Alhart Chalischperger, ich Ul Aschaher, Jch Ekkel Gaerr, ich Fridrich Fewersinger, ich Toman Tollinger vnd ich Volchel Strazzer, wir veriehen offenlich mit dem brief, daz wir versprochen haben vnd versprechen auch vnsern genaedigen Herren Hern Pilgreim, Erczbischofen ze Salzburg, Legaten des Stuls ze Rom, vnd seinem Gotzhaus ze dienst furen vnd halten, vnser igleicher ainen Spiezz, mit vnser selbs Leib, mit Harnasch vnd Rossen wol gezewget, als dar zu gehoret, vnd nutz sei, getrewlich an geuer, in dem gegenwurttigen Chrieg, den Hertzog Albrecht von Osterreich mit Graf Hainreichen von Schawnberg hat, wo vns vnser vorgenanter Herr von Salzburg hin mainet, dem obgenanten Herczog Albrecht von Osterreich ze hilf vnd ze dienst ze nutzen, Vnd dar vmb hat vns vnser vorgenanter Herr von Salzburg, gannczes Soldes von Hewtigen tags hinfur, auf ain gantzes Monat an allen schaden, forderlich ausgericht vnd bezalet, waer auch daz wir di weil der dienst wert, icht redleicher schaeden naemen, auf dem Veld, in vnsers egenanten Herren dienst mit der Haubtlewt wizzen vnd weisung, die vnser vorgenanter Herr von Salzburg, oder sein geschaeft dar zu seczt, Ez sei an Rossen, an Hengsten, oder an Vankchnuzz, diselben schaeden sol vns vnser vorgenanter Herr von Salzburch oder sein Gotzhaus wider chern, nach seines Rates Rat, also, waz der selb Rat dar vmb sprichet des genugt vns wol vnd sol dabei beleiben, Wir sullen auch diselben schaden ze hant oder inner ainem monad, nach dew vnd der vorgenante Sold auzzget, mit redleicher weisung vordern vnd melden an vnsern vorgenanten Herren von Salzburch oder seinen nachchomen, vnd an wew wir des nicht taeten, des waer man vns nach dem vorgenanten Monad nicht gepunden, Vnd dar vber ze vrchund geben wir den offen brief versigelten mit vnsern obgenanten Nikleins des Tewsenperger vnd Fridrich des Fewersinger aigen anhangunden Jnsigeln, vnd mit Chunrats des Taufchind Richter ze Salzburch anhangundem Jnsigel, der sein Jnsigel durch vnser bet willen an den brief gehangen hat, im vnd seinen Erben an schaden, Under den obgenanten Jnsigeln, dar vnder wir vns verpinden stoet ze haben allez daz an dem brief geschriben ist, Der geben ist ze Salzburch an Eritag vor sand Veytstag, nach Christs gepurd Dreu czehen Hundert Jar darnach in dem Achczigistem Jare."}
{"text": "ICH Gotfrid der Sintzenperger und mein hawsfraw wir vergehen und tun chunt mit sampt unsern erben, daz wir ze chauffen geben haben unsern hof ze Mayerhof genant in Talhaimer pharre gelegen dem edeln erwirdigen unserm lieben genedigen herren hern Rudolfen von Walse seiner hawsfrawn und allen seinen erben, derselbig hof von im lehen und auch dez Schachner satz gewesen ist, und haben in auch denselben hof gegeben aus unser nutze und gewer in ir nutze und gewer mit allen den eren rechten und nutzen die dar zu gehorent und auch in allen den rechten, als wir denselben hof in stiller nutze und gewer unversprochen her pracht und gehabt haben, umb ain gelt dez si uns schon aller sache gentzleich und gar ze rechten taegen gericht und gewert habent also beschaidenleich, daz wir noch alle unser erben hintz demselben hof nimmer mer dhain zuspruch noch ansprach haben noch gewinnen sullen. Wir sullen und wellen auch desselben hofs ir gewer sein wo in dez not und durft geschicht. Namen si daruber von der gewerschaft wegen mit recht indert dhainen schaden, denselben schaden sullen wir in aller sache gentzleich und gar awsrichten. Daz die rede furbas staet und unverchert beleib, daruber gib ich Gotfrid der Sintzenperger hern Rudolfen von Walse und seinen erben den prief zu ainem waren urchunde der wahrhait versigilten mit meinem anhangunden insigil, und zu ainer guten getzewgnuzze mit der erbern meines ohaims Thomans dez Haiden und mit hern Hansen dez Glewzzer anhangunden insigiln Geben nach Christi gepurde uber drewtzehen hundert jar dar nach in dem fumf und sibentzgisten jar an sand Elspeten tag."}
{"text": "Wir pruder Wulfinch zv den zeiten Abpt vnd der Conuent gemain datz dem Heyligen chreutz Verichen vnd tun chunt allen den, die disen brief lesent oder horent lesen, die nv lebent vnd hernach chunftich sint, daz wir vnsern getrewn Holden ze Pyrbaum durch die lieb, die sev zv vnsern Chloster habent, die genade getan haben vnd haben auch in daz recht geben, Daz wir, noch alle vnser nachomen sev furbaz weder verchauffen noch versezzen schullen, noch an dehain stat verchvmbern schullen; Danne daz seu Ewichleichen vnsers vorgenanten chlosters Recht holden schullen sein an allen irresal. Vnd daz in daz also stet vnd vnzebrochen beleibe, dar vber geben wir in disen brief zv Einem offen vrchunde vnd zv Einer Ewigen vestigungen diser Sache versigelt mit vnsern Insigeln. Diser brief ist geben ze Wienne Nach Christes gepurde Dreutzehen Hundert iar darnach in dem siben vnd Dreizzigisten iar, an sande Vlreichs Tage."}
{"text": "Wir Albrecht von Gottes genaden bischoff zu Passaw bechennen, dass wir mit gutem rath unnd zeitiger vorbetrachtung durch frides unnd gemeines nutzes unnd auch gemachs willen unserer herrschafft unnd aller unser underthonen fur uns und fur unsere nachkommen bischofe zu Passaw verhaischen und verlobt haben bey unsern trewen und mit worten unserer furstenlichen wurdigkeit verhaissen und verloben auch mit disem briete, dass wir den durchleuchtigen und hochgebornen fursten unseren gnedigen herrn herrn Rudolfen dem vierten von Gottes genaden ertzhertzogen zu Oesterreich zu Steyr zu Karnten zu Crain herrn auf der Windischen Marche und zu Portenow, graven zu Habspurg zu Tyrol zu Pfierdt und zu Kiburg margrafen zu Burgaw und landtgraven in Elsessen und seinen hochgebornen brudern unsern genedigen herrn Albrechten und Leupolden hertzogen der egenanten lande und allen ihren erben und nachkommen geholffen sein sollen und wollen furderlich unnd endtlich mit aller unser macht zu allen ihren ehren wurden rechten und frummen wider aller menigklichen niemandt aussgenommen, wann in dess noth geschihet und wir darumb von ihn gevordert und gemant werden ohn alles verziehen, unnd dass wir ihnen auch alle unser vesten offen haben sullen zu allen ihrer und ihrer lande kriegen und nothen ohn geverde. Doch haben wir in diser bundtnuss wissentlich vorbehabt und aussgenommen unsern heiligen vattern dem pabst in allen geistlichen sachen als das billich ist. Woferr aber jemand der uns angehort wider die vorigen unsern herren hertzoge Rudolfen sein bruder ihr erben oder ihr nachkommen oder wider die ihren icht theten, darumb sullen si uns zu red setzen und sollen wir dann von den unsern minne und recht thun nach gelegenheit der sache ohn geverde. Wolt aber der unser dess wider seyn und minne und rechtens vor unser nicht gehorsam seyn, so sollen wir unsern vorgenannten herren, ihren erben und nachkommen auff denselben geholffen seyn als lang untz er darumb gebessert wirdt, unnd binden auch vestiglich zu dem vorgenannten gelubden und dingen alle unser nachkommen ewigkliche; daruber durch ein veste sicherheit unnd ewig beleibnus der obgeschriben pflichtunge bindtnussen und ainung haben wir der vorgenannt bischoff Albrecht, wir der thumprobst der dechant unnd gemeinklich die chorherrn dess capitels zu Passaw fur uns und unser nachkommen in unser ewig unwiderruflich geschworen statut gesetzt und genommen und setzen und nemmen auch mit dem briefe recht und redlich alles das an disem brief geschriben stehet so bescheidenlich, das wir die ehegenannten bischoff thumprobst dechant unnd die chorherrn gemeinigklich unnd jedlicher besunder unser vorgenant und dises gegenwertig statut jetz und wissentlich geschworen haben und die auch alle unsere nachkommen jegklicher in seinen namen und wesen ewigklich schweren sollen zu halten trewlich und gentzlich ohn geverde, und sullen wir auch furbas keinen der chorherr zu Passaw wirdt zu unser handlung oder sachen unsers capitels unnd zu seiner stimme in demselben unserm capitel noch zu unserer pfrundt zu Passaw nit nemen, nur er schwer zu dem ersten die furgenannt statut zu halten in aller der mass als hievor geschriben ist. Wenn auch geschehe dass das bisthumb zu Passaw ledig wurde unnd daselbst nicht bischoff were, so sullen wir die ehegenanten thumprobst dechant und gemeinigklich die chorherrn dess capitels zu Passaw einen unsern mitchorherrn unsers capitels zu einem vitzthumb unnd verweser dess bistthumbs wohlen und nemmen, der unser vorgenant statut geschworen hab zu halten und der die pfleg dess bistthumbs dann halt und innen hab untz auff einen kunfftigen bestetten bischoff zu Passaw in solcher bindtnuss ainigung unnd masse als hie ist beschriben. Und soll der vitzthumb und verweser und auch wir einen kunftigen bestelten bischoff zu nutz und gewer dess ehegenannten bistthumbs zu Passaw nicht nemen, er schwere dann des ersten unser statut zu halten als furgeschriben stehet. Auch sollen wir keinen domprobst unnd dechant nit nemmen zu nutz unnd gewer der thumprobstey und dechney, er schwere dann zu dem ersten unser vorgenant statut zu halten schlechtiglich und trewlich ohn geverde. auch haben wir in dem namen als darfur vor uns unser nachkommen, geschworen einen leiblichen aide mit angerurten handen auff das heilig evangeli steth zu haben unnd zu volfuhren ewigklich mit gantzen trewen dise bindtnusse taidung und ainigung in aller der mass als vorgeschriben stehet ohn geverde, auch sollen die vorgenannten unser gnedige herrn die hertzogen von Oesterreich und all ihr nachkommen und erben ewigklich uns unser gottshauss und unser nachkommen schirmen versprechen und fristen ewigklich vor allem gewalt unnd unrecht wo und wenn uns dess noth geschicht als die brief sagend die wir daruber von ihnen haben ohn alle geverde. Mit uhrkund dess briefs den wir daruber geben besigelt mit unserm anhangenden insigel, und wir der domprobst der dechant unnd das gantz capittel gemeinigklich dess gottshauss zu Passaw verjehen und bekennen offentlich mit dem briefe, dass die vorgeschribne bundtnuss und gelubte mit unserm willen wissen und rahte geschehen ist und loben auch die stat zuhaben fur uns und alle unser nachkommen ewigklich bey den aiden die wir darumb geschworen haben wissentlich mit angerurten handen auff das evangeli, unnd daruber zu vester sicherheit haben wir dess ehegenanten unsers capittels insigel zu unsers vorgenanten herrn bischof Albrechts zu Passaw insigel gehengt an disen brief, der geben ist zu Wienn an s. Agnesen tag der heiligen jungfrawen nach Christi geburt jare."}
{"text": "Ich Ott der Epelhauser vergich offenbar daz ich allev meinev recht di ich gehabt han von dem gotzhaus ze Reichersperig auf dem gutlein ze Vreihaim zv mein ains leib, han gesetzt herrn Dietmarn probst ze Reichersperig vmb acht pfunt wienner pfenning mit solher peschaiden, daz er mir di vorgenanten recht wider ze lesen geben schol zv rechter losung zeit swenn ich in oder daz gotzhaus ermann. Vnd ze vrchund gib ich in disen brief versigelt vnder Rudmarez von Hader ze Muntraching anhangunden insigel. Daz ist geschehen drevzehenhundert jar vnd in dem acht vnd fumtzigisten jar an sand Bartholomeeztag."}
{"text": "Wir Vlreich von Gots gnaden abbt ze Lambach vnd der conuent daselben veriehen daz vnser gaistlicher pruder vnd vnsers gotshaus gehorsamer herr Cunrad der Anhanger czu den zeiten vnsers gotshaus pharrer mit aigen willen nach weisung seiner gewissen den hoff ze Gergros gelegen in Offenhauser pharr mit allen rechten vnd nutzen gechaufft hat von fremder hant in vnsers gotshaus nutz vnd gewer vmb sein gelt, daz im gegeben ist ze ainer pezzerung seiner phrund von den guten lewten, di im des wol haben gegunnen, da mit er vnserm gotshaus einen pesundern nutz vnd gemach erczaigt hat, wann vnsern gutern vnd vnsern vorsten von dem selben hoff ze Gergros oft vnd vil mue wider faren ist vnd ye lenger ye mer mu wer aufgestanden, wer der hoff in vnser gewer nicht chomen, dauon nicht vnpilleich schol sein ob im pesunderlich ettlich tugent von vnserm gotshaus widerfaren durch der beschaiden willen, die er mit dem chauf an vns hat bedacht. Nv haben wir im mit wolbedachten mut vnd mit veraintem rat mit guter gewissen den egenanten hoff mit allen rechten vnd nutzen gevrlavbt ze haben ze ainer pesserung seiner phrund vntz an seinen tod oder was er damit pessern wil an allen chrieg vnd an alle irrung. Wer aber daz im die gehaiss vnd die gelub die vor geschriben stent yendert irr oder chrieg wurd, von welcherlay sachen daz geschech, so mag er mit vollen gewalt den egenanten hoff mit dem gegenwurtigen brieff geben wem er will vnd schol des der vorgenant herr Chunrat vnentgolten beleiben daz bestatigen wir mit vnsern anhangunden insigeln. Datum anno Domini M ccc lix. In vigilia beate natiuitatis Marie virginis."}
{"text": "Wir Fridrich von gots gnaden bysschof zu Eysteten veriehen vnd tun kunt offenlichen mit disem brief allen den, die in sehen horen oder lesen, vmb die aynunge vnd puntnusse, als die von Regensburg ein freye stat vnd ander dez heiligen reichs stete Auchsburg, Basel, Nuremberg, Vlm, Costnitz, Esslingen, Rewtlingen, Rotweil, Weil, Vberlingen, Memyngen, Bybrach, Rauensburg, Lindaw, sant Gallen, Pfullendorf, Kempten, Kawburren, Lutkirch, Ysni, Wangen, Halle, Heilprunne, Gemunde, Winpffen, Weinsberg, Nordlingen, Rotenburg vff der Tawber, Dinkelspuhel, Windshein, Weissenburg, Awln, Popffingen, Giengen, Buchorne vnd Buchawe in Swoben vnd in Franken sich mit einander veraint vnd verbunden haben got zu lobe dem heiligen Romischem reiche zu eren in vnd gemainem lande ze nutz vnd zu frumen, in demselben punte sie dem heiligen Romischen reich alle seine recht zuhalten vnd zetun erberclichen awzgenomen vnd hindan gesatzt haben, daz wir vns got zu lobe dem heiligen Romischen reiche zu eren vns vnd vnserm stiffte vnd lant vnd lewten zu schirm ze nutz vnd zu frumen mit rechter wissen wolbedahtem mute vnd mit gutem rate vnsers rats vnd andrer vnserr lieben getrewen mit vnserm stiffte vnd mit allen vnsern steten vesten slossen land vnd lewten zu den egenanten steten lieplichen freuntlichen vnd vorbetrehticlich verstrikt veraynt vnd verbunden haben verstriken veraynen vnd verbinden vns zu in mit krafft ditz briefs in den selben iren punt nach lawt vnd sag dez puntbriefs, den sie darvber gemacht vnd gegeben haben, von sant Mertins tag, der schirst kumpt, vnd dornach funf gantze iar, die schirst nach einander komen, geleicher weise als wir nemlichen in dem selben irem puntbrief begrifffen vnd geschriben wern vnd den mit in angevangen heten, vnd wir nemen auch awz, dem heiligen reich seine recht alle zuhalten vnd zetun, als sie daz selber auch haben getan. Wenn auch vns die vorgenanten stete ermanen, als oft in dez not geschieht, so sullen wir in dienen mit sechtzehen mit glefen wol erzewgter lewte, die wir in senden vnd schikken sullen on allez vertziehen in acht tagen ongeuerde an solch stet, do sie vns dann hin manen, vnd sullen in domit dienen vff vnser selbs kost vnd schaden on iren schaden, als lang sie der bedurffen, on allez geuerde. Wer auch, daz sie mer volks bedorften vnd furbaz vns manten, ez wer zu gesezzen zu streichenden raysen oder zu teglichen kriegen, so sullen wir drey vnsers rats dorzu setzen vnd die vorgenanten stete zwen, vnd wie die funf oder der mererteil vnter in erkennen, daz wir in furbaz vber die egenanten sechtzehen mit glefen helfen vnd dienen sullen, nach dem als dann die sache an irer selber gestalt ist, daz sullen wir tun getrewlichen on allez vertziehen vnd on allez geuerde. Ez sullen auch alle vnser sloz stet vesten der vorgenanten stete offene hewser sein zu allen iren kriegen vnd noten, als oft in dez not geschiht, die weil dise aynung vnd puntnusse wert. Ez sullen auch alle vnser amptlewt vogt richter vnd schultheissen swern den vorgenanten punt nach dez puntbriefs lawt vnd sag, vnd wenn der selben einer oder mer abgingen oder daz wir ander an der selben stat setzten, der oder dieselben sullen allewegen sweren in alle der moz, als die vordem getan haben, on geuerde. Vnd diser vorgenanten sache vnd artikel haben wir gelobt mit guten trewen vnd dorzu einen gelerten eyd zu got vnd zu den heiligen gesworen zuhalten zuleysten vnd volfuren getrewlichen on alle argelist vnd geuerde. Ez sullen auch wir vnd vnser stift vnd alle die vnsern bleiben bey allen vnsern freyheiten rechten guten gewonheiten, als wir die von alter her haben braht. Gleicher weise sullen die vorgenanten stete vnd alle die iren bleiben bey allen iren rehten freyheiten vnd guten gewonheiten, als sie die auch biz her braht haben, on allez geuerde. Vnd dez zu vrkunde vnd vester stetikeit geben wir disen brief versigelt mit vnserm anhangendem insigel. Der geben ist an sant Lucas tag dez heiligen ewangelisten nach Cristus geburt drewzehenhundert iar vnd dornach in dem vier vnd achtzigistem jare."}
{"text": "Iz sol chvnt sein allen den, di disen prief horent, lesent vnd sehent, daz her Joseb von Steyr vnd Gotschalich des Gvcen svn pei der Steir habent einen Hof vnd ein Lehen da pei vnd sind paidev aigen vnd haizzet datz Streblitzze, den selben hofe sol der Joseb haben, di weil er lept, nach seinem Leben hat er den selben Hofe halben gegeben mit guetem willen sinen erwen Cbvnraten von Plesse vnd siner Havsvrowen Elspeten vnd ir paider erwen ze heistewer, daz ander halftenteil an dem vorgenanten hof vnd daz Lehen da pei daz hat der vorgenant Chvnrat gechauffet im vnd siner Havsvrowen vnd ir paider erwen von Gotschalihen dem Gugen mit guetem willen siner Havsvrowen Breiden vnd ir paider erwen mit so getanem glubde, ob imen nach disem gut spreche mit erbschapht, der sol Cbvnraten vnd siner hausvrowen vnd ir paider erwen geben fvnzke phvnt winner phenning, da ist iz fuer sein satzzvng. Diser prief ist bestetiget mit disen insigeln, dev hie anhangent, hern Chvnrates von volchenstorf, hern vlreichs von Tuersendorf, hern Josebes, hern Marchartes des Schechen, Gotschalichs des Gvgen. des sind gezevge her hainrich Prevhaven, her Ditmar von Tursendorf, her Ditmar von Schachen, perhtolt Scheche, hainrich von Stadel, Pernger von Syrnich, Rvdel vnd wulvinch vron Penditten svn, Mendel der Pelzze. Ditzze ist geschehen nach Christes gepurtt vber tavsent iar, zwai hvndert iar, in dem vier vnd Nevntzgistem iar des vreitages ze Chottember in der vasten."}
{"text": "Wir Friderich von gotes gnaden ertzbischolf ze Salzburch, legat des stuls ze Rom, veriehen offenbar an disem brief und tuon chunt allen den, di in sehent oder hoerent lesen, daz uns der abt von Raitenhaslach ermonet hat mit guoter chuntschaft, daz daz raeut, daz geheizzen ist Maierseben in der Gaizzow, ze unrecht ist geslagen und ouch emolen von unsern vorvaren da ab genommen. Do von haben wir ez ouch nu ab genomen und veriehen, daz ez furbaz nieman sol raeuten noch powen. Dar ueber geben wir disen brief versigelteu mit unserm anhangenden insigel. Der ist geben ze Salzburch an sand Iohannis und sand Paulstag, do von Christes geburd waren dreuzehenhundert iar dar nah in dem sechs und zwaintzkisten iar.SD."}
{"text": "Allen den die disen prief an sehent oder hoerent lesen kvind ich Friderich von Zagelawe vnd ich Ruedeger vs dem Tal vnd veriehen offentlich an disem selben prieue fuir vns vnd alle vnser erben vnd nachkomen, daz wir den hof ze Stade enphangen haben von vnserm herren dem pischof Cunrat ze Frisingen vnd von sinem gotzhause ze Frisingen vmb den alten dienst den wir ellivi iar da von geben son , daz sint vierzig metzen kornes vnd fuinftzig metzen habern vnd hundert ayer vnd zwa hvnr. Wir son auch von dem selben houe ander dienste tun als ander sine holden von iro lehen tunt. Swenne auch wir baide ald vnser aintwedere von dem houe varn wolten vnd schaiden, so son wir mit rehter schidunge von dem houe varn vnd schaiden vnd haben wir, noch enkayn vnser erbe vnd nahkome auf den vorgenanten hof niht ze sprechenne, noh ze vordrenne kayn reht dar auffe, weder luetzel noch vil. Wir verzihen vns auch fuir vns vnd alle vnser erben vnd nahkomen aller der rehte vnd ansprache vnd vordrunge so wir gehaben moehtin auf den vorgesprochen houe ald gen vnserm herren dem bischof von Frisingen vnd gen sinem gotzhause vnd gen sinen nahkomen, fuir daz so wir von dem houe varen vnd geschaiden wir baide ald sweder vnser deruon vert vnd schaidet. Vnd daz wir vnd alle vnser erben vnd nahkomen allez dez gebunden sind ze tuenne vnd ze volfuerenne vnd staete ze habenne daz da vor geschriben stat an disem brieue, dar vmbe haben wir vnserm herren den bischof Chunrat, sinem gotzhause vnd sinen nahkomen disen prief geben versigelt mit her Wernhartz insigel dez Schaffenuelders, wan wir aigener insigel niht enhaben, vnd daz vnser herre der bischof Chunrat vnd sin gotzhaus vnd sin nahkomen disses allez sicher sin vnd in staete vnd vnzerbrochen belibe von vns vnd allen vnsern erben vnd nahkomen, dar vmbe haben wir ime vnd sinem gotzhause vnd sinen nahkomen ze troestern vnd puirgeln geben vnd gesetzet hern Wernhart von Schaffenuelt, Wolfhart den Rietmacher, Fridrichen den Wetzraben, Chunraden von Waltmanstorf, Hainrichen Offenhals, Chunraden in Miesperg, Otten in Tal, Petern in Obernleiten, Otten in Buitzenruet vnd Hainreichen Grashay, daz ime vnd sinem gotzhause vnd sinen nahkomen allez daz staete vnd vnzerbrochen belibe, als vor an disem prieue geschriben ist. Ich Wernhart von Schaffenueld dur bete Fridrichs von Zagelawe vnd Ruedegers im Tal vnd aller der puirgeln vnd troester so da vor geschriben stant an disem prieue vnd auch fur mich selben, wan ich mines herren von Frisingen vnd sinez gotshausez vnd siner nahkomen purgel vnd troester pin aller der dinge so an disem prieue vor geschriben stant, vnd wan ich ez allez selbe getaegdinget han, so han ich min insigel gehenket an disen prief ze ainem staeten vrkuinde der dinge so da vor an disem prieue geschriben sint. Der prief wart geben ze Waidehouen do man zalte von gotez gebuirte drui zehen hvndert iar vnd dar nah in dem vierden und drissigosten iare, dez nahsten Phincztags vor Palmosteran ."}
{"text": "Wier Albrecht von gotes gnaden Hertzog ze Osterreich, ze Steyr vnd ze Kernden Tun chunt mit disem brief, Daz wier vnserm getrewen Pucharten dem Chneusser vnd seinen erben durch getrewen dienst willen, die derselb purchart vns vnd vnsern brudern seligen getan hat vnd noch furbaz getun mag vnd sol, verlihen haben vnd leihen ouch mit disem brief alle die lehen, di Wernhart selig von Sachsenek vnd Zachria sein hausurowe ouch vncz an iern tod von vns ze lehen gehabt habent vnd vns von in ledig warden sint Also, daz der vorgenant Purchart der Chneusser vnd sein erben di vorgeschriben lehen furbaz innehaben vnd niezzen sullen mit alle dem, daz darczu gehort an alle ierrung, vnd sei wier des ier scherm fur allen gewalt vnd vnrecht, als lehens recht ist in vnserm Land ze Osterreich . mit vrhund ditz briefs. Geben ze Wienn an Montag vor sand Veits tag Nach Christes gepurd Dreutzehen Hundert jar, darnach in dem zway vnd viertzkistem jar."}
{"text": "ICH Hainrich der Freitel von Frichenstorf unnd all mein erbenn verjechen, das die zway guetter genandt das ain auf der Rodtenerdt das annder genanndt zu dem Pumll gelegenn inn Munspeckher pfarr meines vattern des alten herrn Freitleins von Windthag, dem Gott genadt, gewesen sundt unnd seint freis aygen und von niemant zu lechenn, unnd derselb herr Freitel gab die vorgenanten zway guetter seiner dochter Zachrein ledigcleich und rechtlichen zu ainem man Pernharttenn dem Sachsenekker mit allen den nutzen ehren unnd rechten alss er selb in von alter her innen gehabt hatt, und nach demselben Pernhartten des Sachseneckher dott nam die vorgenant fraw Zachary Hannsen den Oder zu der ehe und vermacht im die vorgenanten zway guetter auch ledigclichen unnd rechtlichen unnd frey. Derselb Hannss der Oder hatt die vorgenanten zway gueter auf der Rottenerdt unnd datz dem Pumel unnd alss dartzue gehort geben unnd gemacht dem erbaren gottshauss dem frauencloster ze Pulgarn den frauen und den herrn daselbs, die haben die obgenanten zway gueter inngehabt unversprochenlich ierer jahr envollen also mit der beschaiden, dass ich obgenanter Hainrich der Freitel und all mein erben furbass gegen dem obgenanten gottshauss umb die zway guetter die vor geschriben sind khain ansprach noch zuespruch noch khain vordrung weder mit recht noch ohnn recht weder vill noch wenig nicht mehr haben noch gewynnen sollen, unnd thuen auch unss der vorgenanten zwayer guetter ledig unnd frey und furtzicht, mit urkund des brieffs den ich obgenanter Hainrich der Freitel und all mein erben inn geben versigellt mit meinem anhangundten insigll wolbestatt, unnd mit der erbarn leuth Ullrichs des Lawen unnd Petreins des Cellhoffer baider anhangundten innsigl. Der brieff ist geben warn da man zallt von Cristi gebuerdt isten jare des nagsten sonntag vor St. Morten tag."}
{"text": "Ich Rudolf der Motz zv der zeit Rihter ze Chrems vnd wier der Rat von Chrems vnd von Stain wier verriechen an disem prief vnd tun chunt allen den, die in sehent oder hornt lesen, di nv sint oder nach chuftig werdent, Daz vnser herre Chunick Fridrich von Rom vns sein offen prief sant, daz wier von den gaistlich herren von Pavmgartenperge nicht mere schvllen Steur nemen von irem hof ze Chrems denn alle iar ein march silber, nv chomen die vorgenanten gaystlich herren fuer vns vnd paten vns durch got vnd durch recht bescheidenheit, daz wier ir notdurft erchanten vnd sev der genaden liezzen geniezzen, die in der vorgenant vnser herre Chunick Fridrich het getan vnd auch geben, daz wier in dez ein vrchunde gaeben mit vnserm prief. Des haben wier mit gemaynem rat den vorgenanten gaystlichen herren gelubt, daz selbe recht vnd genade stat fuerpaz ze allen zeiten behalten also, daz sev alle jar nicht mere schullent ze Steur geben denn ein march silber, dev schullent sev auch geben alle iar an sand Georij tag. Daz in daz fuerpaz von vns vnd von vnsern nachchomen staet beleib vnd vnzerbrochen, daruber geben wier disen prief versigelt mit der Stat insigel ze Chrems zu einem vrchunde vnd zu einem worn gezeug diser sach. Der prief ist geben, do von Christes gepurt worn ergangen drevzehen hundert iar, in dem Siben vnd zwainczistem Jar ze Phingsten."}
{"text": "Wir Gotfrid von gotes gnaden tumprobst ze Pazzau verjehen und tuen chunt allen den, di disen brief an sehent oder horent lesen, daz fur uns bracht ist und wir lesen gehort haben ein hantvest, da an verschriben stet, daz pischof Wernhart dem got gnad, daz Judenhaus ze Passau, daz die Judenschul genant ist, verschafet hat nach seinen tod gein Engelhartes Celle hinz dem chloster mit so getaner beschaidenheit, daz man denselben chloster dienen schol alle jar von dem vorgenanten haus sechs phund phening Pazzauer munzz, als man ze recht und gewonlich purchrecht von andern aigen dienet Das diz war und stet sei, dar uber geben wir disen brief ze ainen gezeug dez genanten gescheftes mit unsern insigel. Der brief ist gegeben ze Pazzau nach Christes gepurd uber dreuzehenhundert iar darnach in den vierzehenten iar an sant Margareten abent."}
{"text": "Ich Hainreich von Walsse vergich fur mich und all mein erben an dem offenn brief, von des purkchfrid wegen so zu der stat gen Gmunden gehort undz zu Meindles gatern, da ich stossig mit der stat umb gewesen bin, da versprich ich obgenanter Hainreich von Walssee mit dem gegenwurtigen brief der egenanten stat zu Gmunden, das ich und mein erben gegen dem obgenanten purkchfrid untz zu Meindles gatern der egenanten stat kain ierrung hinfur nicht tun swellen , und sol auch kainer unnsrer phleger zu Ort und annder unnser anwalt nichtz in dem egenanten purkchfrid zu pieten und zu handeln haben. und des ze urkund gib ich der egenanten stat den offenn brief versigelt mit meinem anhangundem insigel. Der brief ist geben nach Kristi geburde dreizechen hundert jar darnach in dem achtt und sechczigistem jar an freitag nach sunibendten."}
{"text": "Ich Hainreich Sneider ze den zeiten Richter ze Waidhouen. vergich offenlich mit disem brief, daz ich han verchouft vnd ze choufen geben den zwain pfarren. ze Holnstain vnd ze Gestnich mein zechenthous. daz da gelegen ist an dem friesenperg in Piberpecher pfarr dacz Wolfgern am hof. Ich han auch den zwain pfarren ze choufen geben, ein halbs zechenthous, daz da gelegen ist in Alhartsperger pfarr dacz Hainreich am Chasten. vnd han den pfarren paiden dev zechenthous verchouft vnd ze choufen geben. vmb neun pfunt alter wienner pfenning der ich gar vnd genczlich gewert pin von den paiden pfarren.vnd han ouch dev selben zechenthous meinem herren dem Abt ze Seidensteten vnd seinem Gotshous ouf geben, von den ich dev zechenthous ze lechen het. vnd von dem sy von alter lechen sint gewesen. vnd han mich der zechenthous gar vnd genczlich verczigen. vnd zu ainem vrchund han ich den vor genanten zwain pfarren disen prief geben. versigelt mit meinem anhangundem Insigel. Der brief ist geben ze Waidhouen. do man zalt von Christes geburt dreuzechen hundert iar. dar nach in dem vierczchistem iar. an sand Mathie tag dez zwelf poten."}
{"text": "Wir Gundacher, Perchtold, Hertneid, Rudolf, Dietreich, Ludweig von dem Losenstain veriehen offenlich an disem prief mit alln vnsern erben, daz wir dem Gotzhauss ze Gersten vnd dem erbern Gestleihem mann Abt Micheln, der ze den zeiten des Gotzhauss phleger waz, vnd seim Conuent da selben den Gatterhof, der pei Rechberg gelegen ist, ledichleich auf gegeben haben mit alle dem recht, als wir in inn gehabt haben durch got vnd durch vnserr vnd vnserr varuadern sel hail willen. Dar vmb habent sich di vorgenanten gaestleich leut verpunden vnd vns verhaizzen, daz si aus irm Gotzhaus vnd irr bruderschaft ein Chapplan geben schulln, der pei der Chirchen ze dem Losenstain gesezzen sei auf der widem, di wir von den vorgenanten gestleihen leuten gechauft haben vmb achtethalb phunt phenneng. Derselb Chapplan schol auf dem vorgenanten haus in der Chappeln alle wochen ain mess haben vnd aine in der Chirchen, di vnder dem selben haus gelegen ist, auf dem neun altar, zu allen den messen vnd gotzdinst, da di selb Chirch var dez mit verbeset ist. Vnd wenn der selb Chapplan saumig waer vnd di mess vnd andern gotzdinst nicht verricht, als vns gelubet ist, so schulln wir di vorgenanten Gestleich leut ze drin vierwochen manen, daz si schaffen, daz di saumung werd vnderstanden. Geschech dez nicht, so schullen wir vns dez vorgenanten hoff vnderwinden vntz daz alle sache bericht werd vnd gepezzert mit dem selben Chapplan oder mit eim anderm. Wir offen auch, daz vns di vorgenanten Gaestleich leut des vorgenanten gotzhauss gelten schulln dreisk phunt phenneng wienner muntzz vnd fur di selben phenneng, di weil si di inn habent, schol der vorgenant Chapplan ze Losenstain di tzehent haeuser, di nahen pei dem selben haus gelegen sint vnd hie geschriben stend, inn haben: dazz Metzen, Tuensteter, Herrayzzer, Dietreichs auf dem vrfar, Chrempels, Neunuerg auf der oed, fridreichs des smides, auf dez Tzotzier hofstat, auf dez Paurn hofstat, auf vnserm hof, der vnder dem haus gelegen ist auf dem Rygel, Hainreichs vnder dem perg, Fridreichs stiuer vnd daz auf der Muelterhueb. Wenn aber di vorgenanten gestleich leut der vorgenanten phenneng vns verricht habent gantz vnd gar, so schulln wir vmb diselben phenneng der oftgenanten Chirchen ein ewigen gelt chauffen nach vnserr gwissen an erb vnd an vrbar, vnd daz selb vrbar, do der gelt auf leit, vnd auch den ob genanten Gatterhof schol der obgenant her Abt Michel dez obgenanten Gotzhauss vnd all sein nochchomen inn haben in nutz vnd in gwaer als ander ir vrbar vnd ir aygen, Doch also ausgenomenchkleich, daz der vorgenant abt vnd all sein nochchomen dem vorgenanten Chapplan der vorgenanten Chirchen vnd allen seinen nochchomen von dem vorgenanten hof vnd auch von dem vrbar, daz vmb di vorgenanten dreisk phunt phenneng gechaufft wirt, allen dinst, chlainen vnd grossen, der da von chumpt oder chomen mag, gaentzlich vnd ewichleich schullen rayhen, als si in von recht raihen schullen nach irr gewissen; wenn daz selb versaumpt, vertzogen vnd vbergangen werde, so schull wir vns der guet, di vorgeschriben stend, nach drin rechtleichen manung, als vargesehriben stet, gantz vnd gar vnderwinden vntz datz gelaist werd, daz vor waz versaumet. Der sache vnd der wandlung ze einem ewigen vrchvnde geben wir in disen offen prief mit vnsern drin anhangunden jnsigeln ze der zeit altisten versigelten. Der ist gegeben, da von Christes gepurde ergangen warn Dreutzehen hundert jar, dar nach in dem Neun vnd Dreizkistem jar dez freytags nach dem Oester tag."}
{"text": "Ich Ulreich der Chremsdorfer und mein hausfrawe und ich Albrecht der Chremsdorfer und mit uns all unser erben wir vergehen, dazwir ze chauffen haben geben unsrew gueter die hernach geschriben stent, unsern hof datz Posch pey der Tuenaw in Florianer pfarr und unser hueb an dem Aygen und di mul an der Scherren auf dem Syppach in Pukchinger pfarr, dem erbern herren probst Weyganten ze sand Florian und dem convent do selbs umb sechs und funftczik pfunt pfenning alter wyenner munzz der wir gautz und gar gewert sein, und di wir vor gehabt haben ze einem zins von dem erbern herren probst Weyganten und dem gotzhawz dacz sand Florian, den hof umb acht und sybenczik phenning und di hueb und di mul umb zwelif pfenning. Daz di red und di wandlung dem offtgenanten probst und dem gotshawz dacz sand Florian also staet und unczebrochen beleyb daruber gib ich in vorgenanter Ulreich der Chremsdorfer und ich Albrecht der Chremsdorfer den prief versigelten mit unsern anhangunden insigeln, und ze einer pezzern zeugnuzz mit meinez sweher Fridreichs dez Walchs und mit unsers ohaims Meinharts dez Woelhinger anhangunden insigeln in au schaden. Der prief ist geben do man zalt von Christez gepurd drewczchen hundert jar darnach in dem aynen und sechczikisten jar an aller heyling tag."}
{"text": "Wir hainreich, Ott vnd hainrich von gotes genaden pfalczgrafen ze Rein vnd herczogen in Bayrn ueriehen offenbar an dem brieff vnd tun kundt allen den, di jn ansehent oder hornt lesen, wan vnser vater vnd vetter vnd all vnser voruodern das Goczhawss zu Mawrkirchen mit besundern andachten vnd dinsten in den Ern vnd wirden der hochgebornen magt Gots muter sand Marie vnser frawn alle zeit gehabt habent, als wir chuntlich vnd aigenlich erfunden haben an den brieffen vnd hantuesten, die vnser frawen pfarrer vnd Capplan do selben von vnsern voruodern vncz her gehabt haben; vnd wan wir salig vnd gut weg, die vnser voruodern in gottes vnd seiner lieben muter dinst habent gehabt vnd gehandelt, pillich vnd auch gern durch vnser vnd gemanicklichen durch aller vnser voruodern vnd nachkomen ewigs hail vnd sald wellen pessern, meren vnd nicht mindern, Haben wir yeczod sunderleich angesehen vnd erchandt die genad, die vnser frawen pfarrer vnd Capplan ze Mawrkirchen von vns vnd von vnsern voruodern haben gehabt, als vns her Ortolff der Teuffenpeck, der nwn do selben pfarrer ist, mit vnsern vnd mit vnsrer. voruodern hantfesten vnd briefen beweiset vnd gejnnert hat, vnd haben dem selben Teuffenpecken, der manige jar vnd zeit, e er gen mawrkirchen ye kam, vnsrer besunder Capplan ist gewesen vnd noch ist, getan die genad, das wir wellen, das er alle die genad vnd recht hab, die sein voruodern her hilprant der weigselberger vberal in vnserm land an allen steten hat gehabt, vnd wann derselbig Teuffenpeck vor vnser besunder Capplan ist gewesen, haben wir jn als seinen voruodern yeczod von newen dingen zu vnserm besundern Capplan genomen Also, das wir wellen, das er vnd sein diener haben alle die recht, die vnser Capplan habent in dem hoff. Darzu haben wir vnser frawen ze lob, ze ere vnd ze dienst getan, das wir wellen, das der selb Teuffenpeck die genad vnd freyung sol haben, was er von wein, salcze, Getraid oder von andern Sachen zu seiner kost bedarff in seinem hawss, das im das frey sol fur gen an alle zolle vnd Mautt vnd an alle vodrung vberal in vnserm land an allen steten Darumb, das er got, vnser frawen vnd allen gotsdinst desterpas mug geenden, volfuren vnd gemern. Darzu wellen wir, das er hab zwen fischer in der Matichen vnd als die sein voruoder hat gehabt, vnd darzu wellen wir, das jm vnser jager ainer, welchen er nimpt, alle iar velle vnd antwurt ein rotwildt zu der hochzeit, die er beget mit dreyssig priestern oder mer an dem achten tag vnser frawen zu der schiedung, vnengolten seins leibs vnd guts gen vns vnd gen allen vnsern ambptlewten, wir thun auch dem selbigen pfarrer die genad, das wir wellen, das dhain vischar sol siezen dacz mawrkirchen dan sein zwen vischar, die wir im erlaubt haben. Darzu thu wir demselben Capplan dje genad, das er nem aus vnserm Schochen prennholcz, wie vil er bedarff in seinem haus, wir haben auch im die genad tan, das wir wellen, das dhain vnser ambtman vnser frawen lewt beswar mit dhainerlay werchart, vnd wann vnser frawen pilgerein ze Mawrkirchen nicht rechter chauff wider get, wellen wir, das nyemant chainen chauff da hab weder trucken noch nassen, Es sej dann mit des vorgenanten pfarrer willen vnd gunst. Die oben genad alle chrefftigen vnd Newen wir dem obengenanten Teuffenpecken mit dem brieff Vnd wellen vnd gebietten vnsern vicztumen, Richtern, Mawttern, zollnaren vnd gemainklich allen vnsern amptlewten, wie die genant sind, vesticklichen vnd Ernstlich bej vnsern hulden, das si im die oben genad alle ganczlich stet haben vnd mit nichtew vberfaren, Als sy vnser swar, gross vngenad wellen vermeden, wann wir im zu Eren vnsrer frawen noch mer wellen geben von vnserer aigen hab. Vnd das die obgenant genad ewicklich stat vnd vnzerbrochen beleiben, daruber zu ainem vrchundt geben wir den brieff versigelten mit vnserm jnsigel. der ist geben ze purckhausen, da von Cristes gepurdt waren drewzehenhundert jar, darnach in dem Newnden vnd zwaynczigisten jar an Sand maria magdalena tag."}
{"text": "Ich Walther von der Hohen Klingen frije lantrichter in Thurgow der grafschaft von Kyburg tun kunt allen, die disen brief sehent oder horent lesen, daz ich in der vorgenanten grafschaft an dem lantgerichte, daz man nemmet ze der Loben, offenlich ze gerichte sass des nechsten donrstags vor dem balmtag, vnd kamen da fur gerichte die fromen lute herr Herman, herr Beringer, Herman gebrudere, Vlrich ir vetter, alle genemmet von Landenberg von Griffense, ze ainem tail vnd du gaistlich frowe du . . eptischenn des klosters ze Maggnow an ir vnd ir conuentes statt gemainlich des selben klosters des ordens von Zitel gelegen in Costentzerre bistum ze dem andern tail, vnd offenten da die obgenanten von Landenberg, daz si nach iro frunde rat mit gutter vorbetrachtung vnd ainhelleklich mit in selber ze rate worden weren, durch daz si grosses schaden entladen wurden vnd ir sweren gultan, da schad vf gienge, abgerichten mochten, daz si dar vmb ainhelleklich vnd vnuerschaidenlich der . . eptischenn den klosterfrowen vnd dem conuent gemainlich des vorgenanten klosters ze Maggnowe recht vnd redlichen vnd ane alle geuerde ze koffenne gegeben hettend fur recht ledig aigen den hof ze Kalchouen gelegen obrunt dem kloster ze Maggnowe, dar in der kilchensatz ze Obern Glat mit lehenschaft der kilchen von alter in gehoret hat vnd noch dar ine gehoret, vnd gaben inen da selben vor gerichte och den selben hof ze Kalchouen ze koffenne mit allen des selben houes ze Kalchouen rechten vnd zugehorungen, mit den widmen ze Obern Glatte vnd ze Flawille, mit andern rechten vnd zugehorungen, wie die genant sint vnd war an die gelegen sint, vnd gemainlich mit allen des selben houes ze Kalchouen vnd siner zu gehorde gultan nutzen ackern wisan holtzern velden vorsten waiden wassern wasser runsen gewonhaiten vnd andern rechten, wie die genant sint, vnd och mit disen nachbenemmeten luten, die darzu vnd dar in gehorent, vnd sint dis die lute Elzbethe Kalchouerin von Burgow vnd iru kint, ir swester Adelhait Kalchouerin von Burgow vnd iru kint, Adelhait Kochin von Baldenwille vnd iru kint, Anna Adelhaiden der Kalchouerinen tochter von Swarzenbach vnd iru kint, Mechthilt Kalchouerin von Bischofzelle vnd iru kint, Cuni Kalchouer von Bischofzelle vnd alle der selben kilchen aigennen lute benemmet vnd vnbenemmet vnd in aller der wise, als su die selben gutter vnd lute ankomen weren vnd su gemainlich geerbt hetten von irn vettern seligen. Vnd hant si dien klosterfrowen des vorgenanten klosters du gutter vnd lute, als vorbeschaiden ist, in aines redlichen koffes wise gegeben vmb vier hundert phunt vierzig phunt dru phunt vnd funfzehen schilling phenning Costentzerr muntz genger vnd geber, der su gantzlich von in gewert sint vnd in ir bewerten nutz verkeret hant, des si vor gerichte veriahen. Vnd baten in die obgenanten von Landenberg erfarn an ainer vrtail, wie si der eptischenn vnd dem conuent des vorgenanten klosters ze Maggnow vnd irem kloster du vorgenanten gutter vnd lute vertigen vnd vfgeben solten, da mit si vnd ir kloster vnd ir nachkomen besorgt weren vnd daz es och nu vnd hernach kraft hette. Da fragte ich vrtail vmbe, do wart ertaillet mit gesamnoter vrtail ainhelleklich, sit si du gutter geerbet hetten, als vorgeschriben stat, vnd ir gemain aigen weren, daz si sich danne der selben gutter vnd lute vnd alls rechten, so si darzu hettin, da vor dem gerichte mit gelerten Worten an der egenanten eptischenn hand zu ir vnd ir conuentes vnd ir nachkomen handen gemainlich des vorgenanten klosters ze Maggnowe wol verzihen vnd vfgeben mochten vnd och der selben gutter vnd lute wer sin solten nach rechte fur ledig aigen, vnd als bald du vertigunge also volgienge, daz es danne billich nu vnd hernach kraft hette vnd daz die selben klosterfrowen vnd ir gotshus da mit wol besorgt weren. Vnd do du vrtail also vor mir geuiel vnd gesprochen wart, do stunden die vorgenanten von Landenberg alle vier dar fur gerichte vnd verzigen sich recht vnd redlich mit gelerten worten, als gerichte vnd vrtail gab, an minen des vorgenanten richters stab vnd an der egenanten eptischenn hand zu ir vnd ir klosterfrowen vnd des conuentes vnd nachkomen wegen gemainlich des klosters ze Maggnow der vorgenanten guttern vnd lute mit allen iren rechten gewonhaiten nutzen vnd zugehorden, wie si genant sint. Vnd erkanden die vorgenanten von Landenberg fur sich vnd ir erben, daz der kilchensatz vnd daz recht ze lihenne die kilchen ze Obern Glatte mit allen iren nutzen vnd zugehorungen mit sampt dem vorgenanten hof ze Kalchouen eweklich angeuallen sint ane mennlichs ansprach vnd widerrede die vorgenanten frowen du eptischenn vnd den conuent ze Maggnow vnd daz selb ir kloster, vnd daz su noch ir erben mit dem selben kilchensatze vnd lehennrechte vnd ir zugehorden furbas nit ze tunne noch ze schaffenne haben solnt. Vnd dar vmb so verzigen si fur sich iro erben vnd alle ir nachkomen zu der vorgenanten frowen der eptischenn vnd des conuentes vnd irs klosters handen aller rechte, die si vntz her gehebt hant oder iemer gewinnen mochten an dem vorgenanten hof ze Kalchouen vnd an dem kilchensatze vnd an aller ir zugehorden, wie die genant sint. Die obgenanten von Landenberg hant och die selben frowan vnd ir kloster gesetzet vor gerichte vnd mit miner des vorgenanten richters hand in recht gewer der vorgenanten guttern des houes ze Kalchouen, des kilchensatzes ze Obern Glatte, der vorgenanten lute vnd allr ir zugehorden, vnd wellent, daz die selben frowan ir nachkomen vnd ir kloster den oftgenanten hof ze Kalchouen vnd den selben kilchensatz mit allen iren zugehorden frilich eweklich haben besitzen vnd niessen sulnt vnd da mit tunde sijen, was inen fuglich ist. Och widersagten vnd verzigen sich da die vorgenanten von Landenberg fur sich alle ir erben vnd nachkomen allen furzugen frihaiten briefen vnd rechten der bebste vnd der kayser vnd allr hilf gaistlichs vnd weltlichs gerichts, da mit der vorgenante koff mit siner zugehorde vnd getat oder kain vorgeschriben ald nachgeschriben stuk kainenweg mohten geirret oder bekrenket werden. Die obgenanten von Landenberg lopten och da vor gerichte fur sich vnd alle ir erben vnd nachkomen, der vorgenanten lute vnd guttern vnd ir zugehorden recht wer ze sinde nach rechte fur ledig aigen wider alle ansprach, wo des du eptischenn vnd der conuent des klosters ze Maggnowe oder ir nachkomen notdurftig sint vff gaistlichen vnd weltlichen gerichten, ane geuerde. Vnd des alles ze vrkund vnd sicherhait hab ich der vorgenant richter, als mir vor gerichte ertaillet wart, des lantgerichtes ingesigel in Thurgow gehenket an disen brief. Wir die vorgenanten herr Herman, herr Beringer, Herman gebrudere, Vlrich ir vetter alle vier genant von Landenberg von Griffense vergehen och an disem brief, daz wir allu du ding, so vor vmb dis sach von vns an disem brief verschriben stant, recht vnd redlich erkennet getan vnd vns verbunden hant in aller der wise vnd in dien rechten, als vorbeschaiden ist. Vnd ze ainem offennen vrkund der warhait vnd meren sicherhait allr dirre sach hat vnser ieglicher sin aigen ingesigel zu des vorgenanten lantgerichts insigel gehenkt an disen brief. Der geben wart an dem lantgerichte ze der Loben des vorgeschriben donstages, do man zalte von gotts geburt druzehenhundert vnd sechtzig iar, darnach in dem dritten iare."}
{"text": "Ich Hanns von Trawn, Vergich offenlich mit dem brief fur mich vnd fur all mein Erben vnd tun kunt vmb die fumf Hundert guldein, die genomen wurden aus des Chunigs Lant von Vngarn vnd die ich von meines genedigen Herren Herczog Lewjpolts von Osterreich haizz vnd gepet wider gechert han, Daz mir darnach der Hochwirdig Furst Pischof Albrecht ze Pazzaw, dieselben funf hundert Guldein wider gechert, vnd mich der genczleich verrichtet vnd gewert hat an allen meinen schaden auf die rechten teg, als mir die gesprochen wurden. Vnd darumb, So sag ich Jn derselben Guldein gancz vnd gar ledig an alls geuer, daz ich noch all mein Erben furbaz hincz Jm oder seinen Nachchomen, noch hincz dem egenanten seinem Gotshaus, von des vorgenanten geltes wegen, weder vmb Haubtgut noch vmb schaden nymmer mer chain ansprach noch vodrung, haben sullen noch gewinnen, vnd des ze vrchund gib ich Jm den brif fur mich vnd fur all mein Erben versigilten mit meinem Jnsigil, vnd mit des erbern Herren Jnsigil Hern Haidenreichen von Meissaw obrister Schenkch in Osterreich, der der Sach geczeug ist mit seinem Jnsigil. Der brief ist geben ze Wienn nach Christs gepurt. Drewczehen Hundert Jahr darnach in dem Acht vnd Sibentzgistem Jar an Sant Agnesen tag der Heiligen Junchfrowen."}
{"text": "Wir Wilhelm und Albrecht vettern entbiethen unsern lieben getreuen allen hauptleuten herren rittern und knechten pflegern und burggrafen richtern und allen andern unsern ambtleuten untertanen und getreuen, denen der brief gezeigt wird, unsere gnad und alles guts. Von der geschicht und besserung wegen, die sich jetzund in unser stadt zu Steyer an etlichen leuthen, die vom christlichen glauben getretten, von unsers geschaffts wegen um des christlichen glaubens willen, als des grosse nothdurfft ist gewesen, furgangen , empfehlen wir euch, auch eur jeglichen besonders und wollen gar ernstlich bey unsern hulden und gnaden, ob wider die egenannt sach und besserung jemand that oder thuen wollt in einigerley weiss, es war mit worten oder mit wercken, das wissentlich war, oder die auch auf solchen von christlichen glauben stunden und davon nicht icht lassen wollten oder jemand in einigen weg beschwerten, die in ehe genannten sach geholfen haben, dass ihr ohn alles verziehen, wo ihr an sie kommen moget oder da man euch auf sie zeiget, anfallet fahet und zu unsern handen festiglich haltet und das nicht lasset oder ihr that schwerlich wider uns. Geben zu Wien am Pfingstag vor Urbani anno ."}
{"text": "Ich Rueger und ich Marichart di Grueber von Wochaw wir verjehen an disem brief und tuen chunt allen den di in sehent und horent lesen, di nu sind oder chumftig werdent, daz wir mit veraintem muet und nach rat unsrer vreunt meinem herren dem erbern probst hern Hainrich von Sandpolten und seiner sammung haben ze choufen gegeben zwainzig phening purchrechts wienner munzauf Hermans weingarten des Dremels von Stain, der do leit ob Wesendorf an dem Hochrain, daz man uns ee gab in unsern garten vor unserm tor; und schullen wier und Ortwein von Wochaw mit sambt uns des selben purchrechts scherm und gewern sein an aller stat. Und swas chriegs oder schadens oder ungemachs dem vorgenanten meinem herren und seiner sammung da von auf stuend, den schull wir in auzrichten an iern schaden und an all ier mue. Swo wier dez nicht teten und nemen si daruber dehainen schaden, den scholten si haben auf uns und auf alle dew und wir haben in dem land hie ze Osterreich. Daz ganz stet unverchert das beleib dem vorgenanten probst meinem herren und seiner sammung, geb wier in disen brief mit meins herren anhangunden insigel hern Hannsens von Chunnring und mit seins schaffer insigel hern Dyetreichs von Zawcha zu einem warn und sichtigen urchund und zu einem gezeug diser sache. Dar zue ist sein gezeug von Wochaw: Arnolt Huglinger, Ulreich Wochawer, Lewpolt der helfer; von Jewching: Fridreich am Sant, Hainr. der Chetzer, Rueger Hewgel; von Wesendorf: Perichtolt im pache, Alber Entinger, Rudolf der richter, Wolfh. Stummler und ander piderb lewt genug, den iz chunt ist. Der brief ist gegeben nach Christi gepurd uber drewzehen hundert jar darnach in dem sibenzehenten jar an sand Valteins abent des heiligen martrer."}
{"text": "Allen den, die disen brief an sehent oder horent lesen, kunde ich Heinrich von Helmenstorf ritter vnd wir der rat Rapreswil vnd veriehen offenlich an disem brief, daz fur vns kamen an offen gerichtt Cunrat Hegner vnd Adelheit sin eliche wirtinn ze einem teil vnd darnach bruder Wernher Schurer comendur, bruder Vlr. Schlatter priol vnd bruder Vlr. Wisman schaffner des husz ze Bubikon sant Johans ordens ze dem andern teil, vnd offnotont da vor gericht der egenant Cunrat Hegner vnd Adelheit sin wirtinn, daz si dien selben herren ze des egenanten husz wegen ze Bubikon recht vnd redlich ze koffenn geben hettint ir hus vnd hofstad, daz ze Rapreswil vf dem graben gelegen ist vnd stost hinnan an Rudolfs Grossers hofstat an das gessli vnd andrunt an den bach, vnd hettin inen dz selb hus vnd hofstad geben fur ledig, daz nut dar ab gat, vnd in allem rechten, als es si an komen was, mit benken in der kilchen mit mistwurfinen vnd mit aller rechtung, so darzu gehort. Vnd dar vmb so hettin si von den egenanten herren enpfangen in eins rechten kofs wise viertzig vnd hundert pfvnt pfenng Zuricher muntz genger vnd genemer vnd funf malter vesan, der selben pfenngen vnd der vesen si gantzlich von inen gewert werint vnd in ir guten nutz bewendet hettint, vnd entzigen sich fur sich vnd alle ir erben nu vnd hie nach aller eigenschaft rechtunng vordrung vnd ansprach, so si zu dem egenanten hus vnd hofstat ie gehatten ald hienach iemer gewunnen mochten mit geistlichen ald mit weltlichen gerichten, vnd vertgetont in daz an den stab in ir hand ze des egenanten hus wegen ze Bubikon, als gericht vnd vrteil gab vnd als vns vnd ander erber lut, die hier vmb gefragt wurden, vnd erteilten vf den eid, daz die ducht, dz es beschehen were, daz es billich kraft vnd macht het, da von so haben wir die obgenanten der vogt . . vnd der rat ze Rapreswil der selben vnser stat insigel nach rechter vrteil vnd durch beider teil bett willen offenlich gehenkt an disen brief. Der geben ist nach sant Vrbanus tag in dem iar, do man zalt von gottez geburt tvsent druhundert vnd sibentzig iar vnd dar nach in dem driten jar. Hie bi warent Bertholt Schnepf, Vlr. Frij vnd Eberhart Wust des ratez vnd ander erber lut vil."}
{"text": "Wir graf Johans von Habsburg herre ze Raprechtzswile kunden vnd viriehen allen, die disen brief sehent oder horent lesen, daz der erber vnd geislich herre . . der probst vnd daz gotzhus ze Vare ein wingarten hant, der gelegen ist ze Wolrov in vnser vogteie vnd man nemmet an dem Riete, den er kofte von Chunratz kinden dez Suters von Wolro vir ein recht eigen. Wir durch liebi des probstes vnd des gotzhuses ze Vare der vorgenanden geben hein vnd geben an disen gegenwrtigen briefen mit gutem willen vnd betrachtunge vnd binden och vnser erben harzu, dien rebluten, die den wingarten buwent, daz recht, daz sii mit zehen schillingen gemeiner muntze, der sii funf schilling ze meiien vnd funf schillinge ze herbsten geben suln vns vnd vnsern erben vnd nakomen, die denne vber den hof ze Wolro vogte sint, dienen sullen, noch vns noch vnsern nakomen enheis andern dienstes gebunden sint ze tunne, ez wer denne, daz die selben reblute in dem vorgeschriben hofe ander guter hetten, von dien si denne dienen suln als vil, als zit vnd zimlich ist. Wer och daz, daz den hof erbeit von vrlig an gienge, so sullen si dien hofluten behulfen sin mit wachenne, noch sint aber nicht gebunden dehein reise oder heruart zeuarne oder zetunne. Vnd har vmbe so entzihen wir vns aller ansprache vnd vorderunge, so wir hie wider han konden oder mochten an deheim gerichte geislichem oder weltlichem, vnd binden och vnser erben vnd nakomen har zu. Vnd harumbe ze einem offennen vrkunde so geben wir dien vorgenanden . . probste, gotzhus vnd och dien rebluten disen brief besigelt offenlich mit vnserm ingesigel. Dis beschach ze Raprechtzswile vnd ward dir brief geben in dem jare, do man zalte von gottes geburte druzehen hundert jar vnd darnach in dem sibenden zwenzzigosten jare, an dem vierzehendem tage hovmanodes, do du indictio waz du zehende."}
{"text": "ICH Meinhart von Schondorf mit sampt meiner Housvrown vron Petersn offen vnd tvn chvnt allen den, di disen brif sehent oder hornt lesen, daz wir mit veraintm mvt vnd mit guten willen, nach rat vnserr vreunt vnser gut datz Praitenaich, da Chvnrat der Ertsmit aufsitzet, dem Gotzhaus ze wilhering ze Pezzerung ab walchvns sael des vtzinger vnd durch got ledichleichen gegeben haben in rechter aigens gwer ebichleichen ze haben an allen chrieg also mit beschaidnr red, daz derselbe Chvnrat oder wer, daz vorgenant gut ze Praitenaich inne hat, dem Gotzhaus ze wilhering an vnser vrowu tach ze der dinst zeit dien vnd geh fvnf vnd saechs chaes, di zwelf phenning wert sein. Chvnrat oder sein Erben sterbent oder ab varent, so sint si dich danne saehtzich phenning, Dreizich, der ab vert vnd dreizich, der dar auf vert. vnd des selben gutes svln wir vnd vnser Erben des gotzhaus ze wilhering gwer sein an aller stat, vnd si des bedurfen, vnd ze einem vrchvnd gib ich Meinhart Meinhart von Schondorf dem gotzhaus ze wilhering disen Brif versigeltn mit meinem Insigel. Des sint zeug Her Portzhain, Her Leutolt von Chirchberch Ottacher der furter, Ruger von vnd ander piderb Leut gnuch. Daz ist ergangen, do von Christes geburd warn Drevzehenhundert jar, dar nach in dem vier vnd dreizigisten jar des Svnnetages vor vnser vrovn tach ze der Lichtmesse."}
{"text": "Ich Onoffer der Anhanger mein hawsfraw vnd all mein erben, bechenn vnd veriichen offenleich mit dem brif allen den, dy yn an sechent hoernt, oder lesent, das ich mit wolbedachtem mut vnd meiner bruder vnd frewnt rat willen vnd gunst recht vnd redleich ze chawffen geben han ze einem rechten eribrecht mein gut zr Mulhaim, gelegen ze nagst bey der Gartnerhueb vnd ist genant das Gzechmaistergut, Hainrechen den Vichser ze Mulhaim seiner hawsfrawn vnd allen seinen erben mit aller zwgehoernn, also yn solicher beschaiden, das er oder sein erben mir oder meinen erben all iar jaerleich zw sand Michelstag da von dienn vnd raichen sullen syben meczen habern vnd ainen meczen waicz vnd sechs chaes, ze Ostern ze Pfingsten ze Weichnaechten ze ieder zeit czwen chaes, ieder vier wienner wert sey, vnd sechczik ayr vnd czway huenr vnd sol auch er oder sein erben all iar jaerleich ein wanndlinn cherezen von treyn pfunt wags geben ze vnser Frawn tag ze Liechtmyzz hincz vnser Frawn gein Mulhaim von dem benanten gut an als verziechen. Sy sullen auch in vnser Stift gen all iar jaerleich mit vierczk wienner pfenning vnd mit zwain huenern, wann oder wohin wir sy vodern, vnd sullen des nicht wider sein in chainer weis. Waer aber, ob sy vns den benanten dinst ze ieder zeit nicht gaeben vnd richtaeten vnd awch dy benanten chertzen auf dy benanten zeit hincz vnser Frawn gein Mulheim awch nicht gaeben vnd awch yn vnser stift nicht chaemen, wann man sy darein vodert, als oben benant ist, so haben wir vollen gewalt sew dar vmb ze noetten vnd ze pfentten als ander vnser hindersaezzen. Waer aber, ob sy vns pfannt wider waeren oder nicht pfant auf dem benanten gut funden ynner iars vrist, so moegen wir vns vnsers benanten gutz wol vnder winden vnd moegen das dar nach stiften vnd stoern mit yn oder mit andern lewten, wie vns des verlust, vnd habent sy ir eribrecht auf dem benanten gut gar vnd gancz verloren vnd sullen sy da wider gein vns nichz reden noch tun weder mit recht noch an recht in chainer weis. Es waer denn, ob ein rechter lantzprest aws chaem, des sy ze chaden chaemen, da sullen wir mit yn ynn leiden als mit andern vnsern lewten. Beschaech aber ein wanndelung, es waer an vns oder an yn, es waer mit dem toed oder wie dem wandel waer, so sullen sy vns geben ze raichum sechczik wienner pfenning. Wir haben awch sunst allew dy recht hincz yn als hincz andern vnsern holden vnd hindersazzen. Wir seinn awch ich vnd mein erben des benanten gutz vnd des eribrechtz darauf yr getrewer herr scherm, gewer vnd awch furstant, wo in des not vnd durft beschicht, also eribrecht vnd lantzrecht ist. Ging yn aber dar ynn icht ab, das sullen vnd wellen wir in aws richten. Das yn von vns das alles staet war vnd vnuerchert beleib, des ze einer vrchunt gib ich yn benanter Onoffer der Anhanger den brif fur mich vnd fur all mein erben versigelten mit mein selbers anhangunden insigel vnd ist beschechen ze Pfingsten, do man zalt von Christi gepurt trewczechen hundert iar vnd dar nach in dem trew vnd newnczikisten iar."}
{"text": "Ich Vlreich von Halleprukk vergieh vnt tun chunt allen den, di disen brief sehent oder hornt lesen, daz ich mit meiner hausfrawen Maetzen gunst vnt auh mit aller meiner chinde, Chunrats, Vlreichs, Gebharts, Wernh meiner svn, Diemuten vnt Chunigunten meiner tohter, gutem willen verchauft vnt geben haben ein viertail aus dem gut ze Halleprukk mein rehtes aigen mit allem dem, daz da zv gehort, gesuehts vnt vngesuhts, dem ersamen abbt Vlreichein vnt seiner samung hintze Raitenhaslach vmb ahtzehen Schilling Salzburger phening vnt meiner vorgenanten hausfrawen vnt chinden, svnn vnt tohtern, ze laevtchauf vnt auh, daz si sich sein gutleich vnt willichleichein verzigen habent, sehs Schilling phenning. Daz auh der vorgenant abbt Vlr vnt sein samnung vnt gotshaus dehainerlai mve, vngemach oder schaden vmb disen chauf von mir selben oder von meinen chinden vnt von imen anderem enphahen schull oder mug, han ich im gesetzt zv einem furphant mein hub datz Aeinharting mit sotaner beschaidenhait, swi tan schaden er enphah von imman, daz si den habent auf der selben hvb mit meiner hausfrawen M vnt aller meiner chint gutem willen. Vnt zv einer ewigen staetichait ditz chaufs gib ich Vlr Hallerprukker dem offt genanten ersamen abbt Vlr vnt seinem gotshaus disen brief verinsigelt mit dem insigel herren Ludweichs des Grans von Vtendorf vnt mit meines selbs insigel. Dez sint zevgh: her Ilsunch prior, her Hainreich subprior, her Hainreich der brudermaister,her Ot der sangner; Wernher von Aich, Fridr der Darm, Hainreich des selb sun, Fridreich vnt Chunr von Halleprukk, Hainreich der Tren, Ditmar von Phaeffing, Chunr sein svn, Wolf hart von Mad, Wilhalm, Ortel, Chunr, Reicher, dez abbts neht, Ortlieb dez chelners kneht, Hainreich der Helt vnt ander mer. Diser brief ist geben, do von Christes burd waren dreutzehen hundert jar dar nah in dem phumft jar, an sant Ruprehts tag in der vasten."}
{"text": "Ich Helmhart von Tuschenperg vergich offenbar an disem brief vnd tuen chunt allen den, die in sehent, lesent oder horent lesen, daz ich mit wol verdachtem muet tze der tzeit, do ichs wol getuen mocht, den Hof ze Gruenpach in Otnanger pharr vnd dev Mvl, dev dar tzue gehort, vnd wismad vnd alles, daz tzu hof vnd tzv mvl gehort, ze holtz vnd ze veld, versuecht vnd vnuersuecht, swie so iz genant ist, also ichs recht vnd redleich gechaufft han mit aller stat vnd mit aller Erben wiln vnd wort von vron Elspeten dez Michelmans witiben vnd von lern chinden Nyclan, Stephan, Vlreichen vnd fridreichen vnd einer Perchten vnd einer Elspeten, daz ier recht aigen gewesen ist, daz ich daz ledichleich gegeben han tzv. einem selgerat mier vnd meiner Hausfrawen vnd den Erben, von den ichs gechauft han, dem Gotzhavs ze lambach nach meinem tod in dev gustrey vnser vrawen in daz liecht vnd auch von demselben dienst, der auf dem vorgenanten Hof leit, schol der Guster geben alle iar iarchleich ein halphunt phenning den herren in die oblaij vnd schol auch daz nicht ab gen. Dar vber tzu einem vrchvnd diser sache vnd dez geschaeftez gib ich disen offen prief versigelt mit meinem jnsigel vnd ist daz geschehen, do man von Christes purt tzalt Drevzehen hundert iar, dar nach in dem tzwai vnd dreizgistem iar des Samntztags an sand jacobstag ze Lambach in dem Chloster."}
{"text": "Ich Geysel Wolfharts seligen witib bei Wilhalmspurger tor datz Sand Polten und mein erben vergehen offenlich mit dem brief, das ich mit wolbedachtem muet, mit gutlichem willen, ze der zeit da ich es mit recht wolgetun mocht, durch got und auch durch des vorgenanten meins wirts, meiner und aller meiner vordern nachkomen seien hilf trosts und hail willen recht und redlich gegeben han den erwirdigen und geistlichen herren hern Vlrichen probst und der gemain des convents des gotshaus datz Sand Polten meinen chraut garten daselbs vor Wilhalmspurger tor gelegen ze nagst Pawln gorten von Gravendorf, der von demselben gotshaus mein purchk recht ist und jarlich dient den herren in ir gustrei zwelfthalben wienner phenning ze purkrecht und nicht mer, so beschaidenlich das ich den selben meinen chrautgarten nutzen und nissen wil unz an meinen tod und nach meinem tode sullen si sich des underwinden und allen iren frumm damit schaffen, als das in und irem gotshaus allerpest fuglich und nutzlich sei an allen irrsall. Denselben garten hab ich in geben auf ir oblai, also das si des vorgenanten meins wirts, meiner und aller unseren vordern seelen ze hilf und ze trost nach meinem tod alle jar an dem nachsten suntag nach dem ach tistentag unser frawntag ze der schiedung mit vigili und an dem montag darnach mit ainer selmess ainen ewigen jartag in irem gots haus begen sullen in aller masse als irs gotshaus sit und gewonhait ist, auch sullen wir tailheftig werden alles pets vastens und almuesen und andern gueten werch die in irem gotshaus volpracht werdent. Und pin ich egenante Geysel mit sambt meinen erben unverschai denlich des obgenanten garten ir recht gewer und scherm fur all ansprach in allen den rechten, als vorgeschriben stet. Des ze ur chund gib ich den brief versigelt mit der erberr leut insigellen Mertten ze den zeiten richter datz Sand Polten und Leben des chunter burger daselbs, die ich des vleissichleich gepetten han, das si der sach zeugen sind mit iren insigellen, und wenn ich selb nicht aigens insigel enhan, so verpint ich mich mit meinen trewn under di gegenwurtigen insigell alles das stet ze haben das vor geschriben stet. Geben ze Sand Polten, nach Christi geburd dreuzehenhundert jar darnach in dem funfundsechzgisten, an sand Peter und sand Pauls tag der heiligen zwelfpoten."}
{"text": "Ich Hainrich vnd vlrich vnd wernhart di Stainpechen veriechen offenliehen vnd tuen ehvnt mit vrchvnd ditz briefs allen den, di in ansechent oder horent lesen, di nv sint oder her nach chvmftig werent, daz wir mit verdachtem mvet vnd mit gvetem willen vns vnd alle vnser erben vnd vnser nachehvnft verzeiehen vnd vuerzicht tven als des rechts, des wir geiehen haben avf drei hofstet vnd ainen Staincheler datz waltchirchen in dem Dorf und allez des daz dar zv gehort versvecht vnd vnversvecht, Da vuer vns aveh weilen ze ainer Schiedvng gegeben waren ze widerwechsel svmlich zehent, di daz gotzhavs an gehorent datz waltchirchen, di also mit vnser ofnvng benant sint, avf vnserm hof datz grueb, daz drittail, avf dem perg bei chveslag daz drittail, datz windsteig daz drittail. Di selben zehent vnd auch, ob ir icht mer mit gewizzen vnd chvntschaft vunden werent vuerbaz, di vns vor geantwurt da vnder sint, hat her Albrecht von Aschach des vorgenanten gotshavs Chircher wider von vns gelediget vmb seehzehen phvnt phenning alter wienner Also; daz daz vorgnant gotshavs die benanten hofstet vnd den Cheler vnd allez, daz dar zv gehort vnd aveh all di zehent, di vns da wider an der vodern schiedvng geantwurt warnn, ledichlich schol inn haben ewichlich an allen chrieg in nvtz vnd in gwer, als iz von recht zv dem gotshavs gehort. Wer auer, daz chain chrieg oder ansprach von vns oder von vnsern erben vurbaz dar vmb dem gotshavs auf stvend, da von iz vnd der pharrer da selben schad gebvnnen, daz schvllen di erweren herren der Probst vnd di Samnvng datz sand florians havs, von den di chirchen lehen ist, vnd avch der pharrer da selben, der dann ist, mit vnserm gveten willen haben vnd zv chomen auf alle dev, daz wir in dem land haben. Vnd datz die schiedvng vnd di wandlvng stet vnd vest vnd vnzebrochen ewichlich beleib, dar vber geb wir disen brief bewart vnd versigelt mit vnsern jnsigel vnd ze bezzer stetigvng mit heren Hainrichs von walse vnd heren Gvndachers von Storichenwerch vnd heren Chvnrats von Hvmeltsried Richter ze wessenberch jnsigeln besteet Vnd bewart mit den zivgen, di hie benant sint: her Otachker vnd her Peter von Lobenstain, her Herman von Hvmeltsried, her Sighart von Grueb, her Espein von Hag, Dietmar von Aistershaim, Pentz von wessenwerch, wilhalm von Chersperg, Ott von Perchaim, Herword von Chremstorf, Abrecht der vueter, fridrich der tannpech, wernher von sand veit, Eberhart der winnwerger, vlrich der Chren vnd ander biderb levt, den iz chvnt vnd gewizzen ist. Di wandlvng ist geschehen, dv von Christes bverd vergangen waren drevzehen hvndert iar, dar nach in dem sechzehenten iar an sand florians tag."}
{"text": "Ich Hainreich Caeterlaer vergih vnt tun chunt alle den, di disen brief lesent oder horent lesen, daz ich drew tail einer hvb ze Hallerprukk, di ich gehabt han von meinem herren herm Walther von Taufchirchen, han verchauft mit seiner hant vnt mit seinem gutem willen dem erwaerigen abbt Vlreich vnt seinem gotshaus hintze Raitenhaslach mit alle dem, daz dar zv gehort, gesuhtz vnt vngesuhtz, swi daz genant ist, vmb zehen pfunt phenning Salzburger muns, vnt han in den selben chauf gestaetigt fur vrei vnt fur ledigs aigen. Vnt daz der chauf also ergangen sei, dar vber hat mein vorgenanter herre her Wal von Taufchirchen nah meiner pet vnt vlig disen brief verinsigelt mit seinem insigel zv einem waren vrchunt, daz er di aigenschaft hat gegeben dem vorgenanten gotshaus hintze Raitenhasl, also daz ez dem selben gotshaus ewichleichen beleih fur vreis vnt ledigs aigen. Dez chaufs sint zevg: her Chunrat der Tausenperger, her Chaloh Zvchswert, der Eitzigner von Chraiburch, her Ortneit Tunz, Hainrich von Nopping, Eberwein der Westerchircher, Vlreich, Chunr vnt Fridreich von Halleprukk, Hainr Gaestel, Chunr der Voglaer rihter von Travnstain, Chunr Maellaer, Vlreich im Stadel, Vlreich chastner vnt ander bider laevt maer. Der brief ist geben, do von Christes burt waren tausent drew hundert jar dar nah in dem vierden jar, an sancti Alexii tag."}
{"text": "Wier Willwierch die grevinn von hardekke Tuen chund an disem brief allen lewten, di nu sind oder hernach chunftig sind, Die in sehen oder horen lesen, daz wier den geistleichen vrowen unserr stiftunge dacz sand hernhart, die wier und unser Wiert graf Hainreich von Debein, dem got genad von erst dacz mit maylan mit unsern junchvrowen und mit unserm guet und mit grozzer mue und aribait und chosst gestiftet und von dem obristen capitel grabes ordens behabt haben, und nu ze sand Bernhard ist. Der selbn samnung hab wier geben unsers rechten freyn aygens dacz Lewtacher unsern hof und zehen pfunt geltes an perchrecht, und funft halb pfunt geltes, di wier da von stiften und von Stoerens recht hieten, die hab wier in nu ledichleich oufgeben mit allem recht unser freys aygen, alz wier iz haben gehabt, Und daz wier da mit dacz sand Bernhart in dem munster stiften einen alter in sand Johannis Baptisten und in sand Johannis ewangelisten und aller zwelif poten er und dar zue ainen ewigen priester einen herren von Zwetel, der dar ouf mess spreche, Uns und Unsern wierten, Graf Otten, Graf Hainreichen, Graf Perichtolden ze trost und zu ewiger gehugnuzz und ze helfe hincz Got, Und daz si alle iar dem selben unserm Chappelan, swer der izt, an sand mychelstag geben ain pfunt phenninge ze ainer Vernewung unser gehugnuzz hincz got, und daz sew disen brief vor der samnung lesen an unserm iartag, Und daz sew an dem selben tag der samnunge ein guet mal geben von schonem proet, Und vische und gueten wein, daz si an uns fleizzichleich gedenchen, und unserr wiert der vorgenanten grafen iartag mit vigilien, mit messen und mit gepet begen, alz sew uns dez schuldig sein und alz si daz got verantwuerten muezzen. Und ouf hab wier in die aygenschaft des guetes geben, daz si uns abraitten funfczk pfunt pfeninge, die wier in zu Willwirigen niclases dez chriechen tochter scholten gelten. Dar zue hab wier in geben drei weingarten, die da haizzen der Swupel und der Vitisser und der Reczpacher ouch unser rechtz aygen, also doch, daz wier, die weil wier leben, die weingarten in nucze haben, Swenn wier aber nicht ensein, daz si dann ewichleich der samnung dacz sand Bernhart mit allem recht und mit allem nucz alz wier sew gehabt haben schullen sein, alz ier rechtez aygen durich got, Und daz sew da von zehen emmer weines tailen schullen an dem antlocz tag zu den zehen emmern, die si ee getailt haben, daz ier zwainczk werden, und zehen meczen waicze zu dem andern almuesen, daz wier uor ouf den antlocz tag gestiftet haben ewichleich ze spend und ze trost den gotes armen, Und daz sew unsern und unserr wiert graf otten und graf perichtoldes iartag den si an dem antlocz tag nicht begen mugen, an graf Hainreichs iartag ze weinachten begen, als ee haben getan mit liechten und mit vigilen und ouch mit messen. Dar zue haben in geben mit unser hant und gunst unser Chappelan herr Arnolt der techant von hardekk drei weingarten, und swester reicz und swester lewkart unserr dienerin ainen weingarten, und von dez selben weingarten nucz si zwelif pfunt gelcz erzeuget haben, und uer leukart die vrow die Hoyerinn acht pfunt gelcz daz Radendorf, die uns nach ier tod ledig wern warden, Und dicz unser gescheft und unser selgeret immer stet sei, dar umb geb wier der vorgenanten samnung unserr stiftung ze sand Wernhart disen brief versigelten mit unserm insigel. Dicz dings sind gezeug, Graf perichtolt von maydburch, herr stephan von meyssow, marschalich in osterreich, Ulreich sein sun, herr Alber von Chunring die dienstherren. Herr Ulreich, herr Ott die purkdorfer herr Ott, herr Ortlieb die Zendel, herr herbort von hoven unser ritter. Ortel und Wernhart von Sterein, Herrman schober, Johann Purkdorfer, Teczel hofrichter unser chnappen und andere pidebere lewt vil und genueg. Dicz dinch ist geschehen und diser Brief ist geben dacz recz ouf dem hous, da man raittet von cristes geburd drewzehen hundert iar und zwelif iar an sand Niclases tag."}
{"text": "Wir Chunr. von gottes genaden abt des gotzhus ze den Einsidellen sant Benedicten ordens in Costentzer bystum kunden allen, die disen brief sehent oder horent lesen, das fur vns kam die edel herren graf Johans von Habspurg, graf Rud. vnd graf Gotfrit von Habspurg gebrudere vnd offenberten do vor vns, das si die vogtey ze Erlibach, die si von vns ze lechen hatten, recht vnd redlich mit allem recht, so dar zu gehort, ze koffen geben hetten dem edeln herren grafen Fridrich von Toggenburg vmb zwei hundert mark gutes vnd lotiges silbers Zurich gewicht, der si alleklich von im gewert werin, vnd baten vns die selben vogtey vnd das lechen von inen vf nemen vnd es liehen dem vorgenanten graf Fridrich. Wir erhorten ir bette vnd namen die selben vogtey ze Erlibach vf von dien obgenanten grafen von Habspurg vnd haben die verliehen mit tube mit frefni mit aller rechtung friheit vnd ehafti, so darzu gehort, dem vorgenanten graffen Fridrich von Toggenburg ze rechtem lechen von vns vnd vnserm gotzhus vnd geben im lechens recht mit disem brief, wan och wir das selb liehen getan haben mit aller sicherkeit sitten gewonheiten worten vnd werken, so man darzu bedarf, als herren iru lechen billich vnd durch recht liehen sun vnd mugen. Wir haben och dem selben graf Fridrich die vorgenante vogtey ze Erlibach mit allem recht, so darzu gehort, erlobt ze haben vnd ze niessen mit tube mit frefni mit aller rechtung friheit vnd ehafti, so darzu gehort, alls herren iru lechen billich vnd durch recht niessen sun vnd mvgen, vnd in aller wis, als die obgenanten von Habspurg vnd ir vordern die selben vogtey ze Erlichach vntz her gehept vnd genossen hant, ane alle geverd. Vnd her vber ze einem offenn vrkunne, das dis lichen war vnd stet belibe, so geben wir dem vorgenanten grafen Fridrich von Togenburg disen brief mit vnserm insigel offenlich besigelt. Der geben wart, do man zalt von gottes geburt druzehen hundert vnd vierzig jar, darnach in dem funften jare, an sant Katherinen abende."}
{"text": "Ich Hans vnd ich Luitolt von Chuinringen gepruder vergehent offentlich an disem prief fuir vns vnd fuir alle vnser erben vnt tunt chunt allen den die disen brief sehent alder hoerent lesen, das wir die fuinf aymer weins die man vns alle iar von alter hat gegeben von des bystums von Freysingen weinwahs die das selbe bystum hat in der Wachow, da von man vns die fuinf aimer hat gegeben alle iar ze holtzwein, die selben fuinf aymer habent wir ab gelassen ewechlich vnd habint vns der fuinf aymer gegen dem gotzhaus von Freisingen verzigen gar vnt gaentzleich fuir uns vnd fuir alle vnser erben ze einer widerlegvng vnt ze einer ergetzvng der zwaiger huiser vnt der hofstet ze der Weizzen chirchen, da Hainrich der Wintter vnd Velreich der chramer auf sazzen die des gotzhaus von Freysingen reht aygen vnd vrbar sint gewesen, vnd dientent dem gotzhaus von Freysingen alle iar vierdhalben schilling Wiener phennig ze rehtem dienst, die hofstet vns vnser herre byschof Chunrat von Freysingen hat gegeben vnd gelazzen ze einem markt vnt du selben heuser wir ab prechen hiessent vnt sullen auch dvi selben hauiser Hainrich dem Wintter und Vlreich dem chramer gelten vnd ablegen. Wir vergehent auch an disem prief fuir vns vnd fuir alle vnser erben, das vnser vorgenanter herre byschof Chunrat von Freysingen vnd swer sein amman in der Wachaw ist, vnd alle sein holden die er in der Wachaw hat, alle dvi reht sullen haben in vnsern hoeltzern holtz ze nemen als si vor habent gehabt vnd genomen, vnt sond auch haben vnd messen vs vnsern wayden alle die wayd die sei vor genossen vnd gehebt hand an allen den stetten als sui si da her von alter gehebt hand vnd auch von alter also da her chomen ist, vnt sullen das holtz vnt die wayd eweclichen haben vnd nemen vnd messen von vns vnd von allen vnseran erben, vnt dar vmb gebint wir disen brief versigelten vnserm vorgenanten herren byschof Chunraten von Freysingen vnt seinem gotzhaus ze einem offen vrchvinde versigelten mit vnser baider insigel. Dirre prief ist gegeben ze Tyerenstain do man zalt von Christes gepurt drvitzehen hvndert jar vnt dar nach in dem vier vnt drisigosten iar, an dem naehsten Maendag nach Mitter vasten."}
{"text": "Ich Perchtolt der drukchsetz vonn dem Alten Lengpach vergich und tuen chunt allen den di disen brief an sechent oder herent lesen, das Rudolf vonn Cholhochsperg ein zehent het vonn mir ze lehen; denselbn zehent hat er ze chauffen gegeben Pilgreimen dem chaufmanne dacz Sand Poelten umb zehen phunt phenning wienner muenz; und ist das geschehen var mein mit meinem guetleichen willen und hann ich denselben zehent verlihen dem vorgenanten manne, der inn gechauft hat, ze rechtem lechen im und seiner hausfrawen vern Greden und allen seinen chinden, di er hat und di er hernach gewint; und swanne derselb man Pilgreim und sein hausvraw ver Gred und seinew chind den vorgenanten zehent verkauffen wellent, das ist mein guetleich wille. Und swer denselbn zehent wider sew chauft oder van inn chauf, demselbn sol ich in leichen an alle widerred zalle dem recht und mit alle dem recht, als in Pilgreim und sein hausvrauw ver Gred und irew chind van mir habent. Und das di red stet sei und unzebrochen beleib, des gib ich mein insigel an den gegnwuertigen brief zu einem urchund mit den gezeugen di hie geschriben stent: her Ekhartt von Slechdorf, herr Goetfrid der Wiersingch von Chirichstetten, herr Rudolf sein sun, herr Meinhart von Reut, herr Goetfridt sein sun, herr Chunrat von Eczleinstorf, herr Hainreich van Paumgarten, herr Goetfrid sein prueder von Toczenpach, herr Chunrat der Zeuner, herr Dietmarr der Chorphaimer, herre Chunrat der chelner, herr Fridreich der ledrer, herr Hainreich Alram, herr Chunrat der Zeis der ledrer, herr Hainreich der Veter, herr Meinhart sein prueder, herr Niclo sein aidm, Leb der ledrer, Leutolt Meinharts aidm, Leupold des Veteren sun, Rudolf des Mars aidem, Meinhart sein prueder, Hainreich sein brueder. Und ist das geschehen da von Christes puerd ist gebesen tausent jarr und zwai hundert jar und in dem sechs und achzigistem jar des phinztags nach Sand Gorgen tag, dacz Sand Polten in Hainreichs cheler des Eppenperger. Und wa der zehent leit das stet hie geschriben: den zehent von zwain lechen dacz Altmanstorf und von zwain lechen dacz Geczeinstorf, von ainem lechn dacz Plindorf, von jeuchen der sind sechsew im wechsel; von vierdhalben lehen dacz Adelndorf, von des Schrots hof halben, am Schiltperg van zwain lechen, van sechs jeuchn ob Adelndorf, von V jeuchen ob Getzeinstorf, von ainem jeuch niderthalb Getzeinstorf, und dacz Harlantt van zwain hoffstetten zwainzig phenning vur zechent; und dacz Altmanstorf van ainer hofstat zwai huenr und ain gans."}
{"text": "Wir graue Albreht der elter von Werdenberg tun kunt vnd veriehen offenlich an disem brieue fur vns vnd fur alle vnser erben vnd nahkomen allen, die in ansehent, lesent oder horent lesen, das der erwirdig herre von gottes gnaden abt Herman des gotzhus ze sante Gallen vnd das gotzhus ze sante Gallen die vogtigen ze Appacelle, ze Huntwile, ze Tuffen, ze Vrnaschun, ze Wittebach, ze Nanggerswile vnd ze dem Rodmonten von vns gantzlichen vnd gar erloset hat vnd erledgot vmb sehshundert march gutes vnuersprochens silbers Kostentzer gewiht, die wir von im bar enpfangen haben vnd in vnsern offenbarn nutz bekeret. Wir haben ouch dem selben abt Herman vnd dem gotzhuse ze sante Gallen die vorgenemten vogtygen mit allen rehten von des durluhtigen vnsers gnadigen herren von gottes gnaden kayser Ludwigs von Rome haissens wegen, von dem su vnser pfant waren von dem riche, gantzlichen vnd gar ledig gelassen vnd lassen su ledig mit disem brieue. Wir haben vns ouch willeklichen entzigen vnd entzihen vns mit disem brieue fur vns vnd fur alle vnser erben aller ansprache vnd vordrunge, die wir ald vnser nahkomen an dem vorgenemten pfantschatz vntz her gehebt haben ald iemer gewinnen mohtin von der vorgenemten sehs hundert march silbers wegen. Vnd ze ainem waren vrkunde vnd ze ainer statun sicherhait der vorgeschriben dinge henken wir vnser insigel an disen brief. Der geben ward ze Kostentz in der stat, do man zalte von gottes geburt druzehenhundert jar, viertzeg jar, darnah in dem funften jare, an dem nahsten fritag vor sant Johans tag des Toffers."}
{"text": "Ich Fridreich von Praunaw vergih vnd tun chunt allen den, di disen brief lesent oder horent lesen, das ich willichlichein vnd ledichleichein zv einem ewigem selgeraet mein selbs vnd meiner housfrowen frowen Offmey, der got muez genaden, vnd aller meiner vorvoderr sel hail vnd saeld han gegeben vnser frowen hinze Raitenhaslach dem erwern apt Gebharten vnd seiner samnung allev meinev aigen gut, si sein verlihen oder niht verlihen, vnd alle mein aigen laeut, es sein frowen oder mann. Des ersten ban ich in geben mein hub ze Vberaechen, dev Dornperch ist genant, zv einem ewigem selgeraet mit wismat, mit vieschow vnt mit alle dem, das dar zv gehort, gesuht vnd vnbesuhts. Dar zv han ich in geben mein aigen hub auf dem perg, div Leupolts des Stainhouers suns erib ist, von der er in dienen schol alle jar fumf Schilling pfenning Otingner vnd alle jar stewern nah gnaden vnd ze weiset geben zwai huner, zwen chaes, zwo semeln, sehtzich aier. Han auh in gegeben mein aigenschaft meiner aigen hvb ze nidern Ah, di der vorgenant Leupolt von mir hat gehabt ze lehen, vnd ein hub ze Odenhousen, di der Seifritstorfer von mir ze lehen hat gehabt. Ein hvb ze Raetenpuh, div Chunrat des forstmaisters chneht von mir hat gehabt, vnd do selben ein hvb, di Meingos von mir ze lehen hat gehabt. Ein gutel Hainreichs Staders lehen vnd ein akcher vnd ein garten, div Hainreich in der Holtzgassen von mir ze lehen hat gehabt. Dar zv in der Aw ein wis, di Haertel mit mir gemain hat gehabt, vnt ein wis, di der Templ haist, div Ranshofer mit mir gemain habent gehabt. Da selben Alrams von Egerten wis, di sein erib ist vnd zehen pfenning dient, vnd ein wis, div Hainreich von Raevt vnd der Odenhouser von mir ze erib habent vnd X pfennig dient, vnd ein wis, div Charl vnd sein geswei von mir ze erib habent vnd zehen pfenning dient, vnd ein wis, div Fridreich von Ah vnd Rudger vnd Seibot sein bruder von mir ze erib habent vnd zehen pfenning dient. Da selben Seibots wis an dem Eklehen, div sein erib ist vnd zehen pfenning dient, vnd Haertleins wis von Ah, div sein erib ist vnd zehen pfenning dient; von mittrist alsam zehen pfenning dienst; do selben dreizich pfenning gult, di Fridreich, hern Meingoss svn, von mir ze lehen hat gehabt vnd ist genant der Leupoltinnlehen. In der Aw des Smits von Gunthering wis, ist sein erib vnd dient dreizich pfenning. Do selben Ditmars wis von Swal, div sein erib ist vnd dreizich pfenning dient. Das ist alles mein reht vreis aigen vnd han es ze rehtem selgeraet dem vorgenanten gotshous vnd der samnung ze Raitenhaslach ledichlichein geben mit sotainer beschaidenhait, das si alle jar des naehsten tags vor vnser frowen abent in der vasten mein selbes jarzeit, swenn ih nimer pin, vnd auh frowen Offmeyn meiner housfrowen, meines vaters hern Fridreichs von Prownaw vnd meiner muter frowen Petersen von Stefning jarzet scholn pegen, vnd schol ichleicher herr vnd bruder an dem selben tag sunderleihein getroest werden mit zwoin stuchen viesch vnd mit einem trinchein weins. Vnd swenn das ist, das mein ablai ist, swo das ist inderhalb zwainzich meiln, do schuln si mich mit ir selbs wagen vnd zerung selben raihen vnd in irem chloster pei mein vorvodern ze der erd bestaten. Ich vergih auh vnd offen is an disem brief, das ich in den zwoin jaren, sider das ich naehst mit meinem herren vnd ohaim apt Gebh vnd mit der samnung abraitat vnd in do selben auh mein selgeraet gab vnd mit erwern ziuchen vnd mit meinem prief vnd insigel gestaetigt, pin schultig warten vmb chorn vnd wein vnt auh das si fur mich vergolten habent zehen pfunt Regenspurger vnd drei Schilling pfenning, der si auh mit meinem heutigem selgeraet, das hie an disem brief geschriben stet, schuln gewert sein. Vnt das in das vnzeprohhen vnd staet ewichlichein beleih, gib in vrchunt vnd zivg disen briefverinsigelten mit meinem insigel. Der sahhe sint zivcher: her Eberhart mein ohaim der Chalp, Frid hern Meingos svn zv Vberaechen, Ott von Haering, Leupolt der Stainhover, Frid vnd Ott mein zwen chneht, Ortlib von Puhsing vnd Engelpreht der Leschenprant, des apt chneht, vnd ander pider laevt mer. Der brief ist gegeben anno domini millesimo trecentesimo decimo, an sant Bartholomei tag."}
{"text": "Ich Popp von Liebenberch vnd min chon Frowe Offmey tvn chvnt mitsampt vnseren Svnen beiden Poppen vnd Engelprehten allen den, di nv sint vnd heR nach chvmftich werdent vnd die disen brief lesent oder horent lesent, daz frowe Magdalen volchmares chon gegen frowen Jevten der Prevmaisterin von Passowe gechlaget hat vmb einen weingarten, der leit an dem Aychweg vnd haizzet deR GeR, vnd iach rehtz dagegen also verre, daz div vorgenant frowe Jevte fuR fRiderichen vnseren Perchmaister chom vnd verantwrt den vorgenanten weingarten mit vorsprechen vnd verantwrt in so verre, daz div vorgenant Jevte mit vrag vnd mit vrtail vnd mit Ayden deR vorgenanten frowen Magdalen Reht vnd Redlichen enbraest vnd allen ir Erben von rehtem geriht vnd ward avch deR vorgenanten Jevten iR vnd ir Erben Rw ertailet vmb die vorgenanten ansprach. Daz disiv sache furbaz stet beleib vnd vnzebrochen, da gib ich Popp mitsampt miner chonen fRowen Offmeyn vnd mit vnseren Svnen, die vorgenant sint, vnser Insigel zv einem vrchvnd. DiseR sach ist geczivch heR Chol der Amman, heR Friderich der hvtstoch, heR wernhart deR Schiver, daz sint. Reiter; Gerunch heren cholen svn, der jvng Gerbot, WaltheR der Zevner, Dietrich deR Retzer, Jacob der vorster, Perhtolt deR Mvlner, Pilgreim der vleischacher, Livbel der Smid, Chvnrat der hovbtlachner, Livpolt deR Amman, Ortwin der Marchekker, Weichart, Otto der Schondorfer, Sifrid der Schriber, Otto der Chrevtzer, Perhtolt deR Dorfhvter, HeinRich dorfhvter, Otto von Challenperg, Polczel vnd Rvschel sin pruder, Perhtolt heren Gerbotes svn, Dietel Zistel, fridel heczman, Janso, Dietrich paster, Heinrich, Fridel der Drilefs, Ch. der Olm vnd ander Levt genvg. DiseR brief ist gegeben hie ze Nevnburch von christes gebvrt Tovsent zway hvndert Nevnczich vnd Sehs Jar an Sant Agnes tage der magde."}
{"text": "Wir Graf Hainreich, Graf Wernhart, Graf Rudolf, Graf Fridreich geprueder von Schavmberch Wir veriechen fur vns vnd fur vnser erben vnd tun chvnt Allen den, di disen prief ansechent oder hornt lesen, Daz wir vns verricht vnd vertaidingt haben mit hern Chonraten von Tannberch vmb den chrieg vnd umb den Auflauf, der zwischen im vnd vns ist gewesen Also mit der beschayden, daz wir im vnd seinen erben verliehen haben, waz er weins vnd Traydez bedarf in sein Haus, Daz im daz vrey schol fur gen auf vnserr Mautt ze Asschach an alle yrrung. Waer aber daz getan, daz er an erben verfur, so hat sein Vetter vlreich von Tannberch vnd sein erben dy selben recht van vns, alz sev der vorgenant her Chonrat van Tannberch van vns hat gehabt. Daz dy red staet vnd vnuerchert beleib, dar vber geben wir dysen offen prief mit vnsern anhangvnden jnsigeln, Der ist geben nach Chrystez gepurd Dreutzehen hvndert jar, dar nach in dem vier vnd viertzigistem jar an Sand Gallen Tag."}
{"text": "Ich Marchart Ponhalm genant vnd jch Chunrat von vzing genant tven chvnt mit disem prief allen den, di in sehent oder lesen horent, daz vns wol chvnt vnd gewizzen ist, daz her Chunrat von Lav genant zten zeiten pharroer datz sand Marein Chirhen, di nohen leit pei Everding, seinn aigen hof, der Otnvsch genant ist vnd zwelf schilling dient wienner phenning, der ist in von seinem vater an gevaln ze rechtem erbtail, vnd leit in dem gericht der hern von Storhenwerg, den selben hof hat er geben den erwern gaistleihen hern datz sand Florians havs ze einem selgraet im vnd seinem vater vnd mveter vnd allen seinn vodern, vnd ist daz geschehen mit gvetem wiln vnd fverzicht aller erben vnd habent phenning dar vmb genvm vnd fverzicht getan, den selben hof hat her Chunrat der vor genant pharroer vnd di erwern gaistleihen hern datz sand Florians havs gervet an chrieg vnd an alle ansprach inn gehabt in nvtz vnd in gwer mer dann vier vnd dreizk jar, daz wol sichtig ist an ir priefen, di wier gesehen haben vnd vns gelesen sind, dar nach ist chomen Jans Mvlbanger genant zv den erwern hern datz sand Florians havs, vnd gab den fver, er wol sev ansprehen vnd chlagen vmb den hof, der vor genant ist, vnd dar nach, dv er hort, sev wolten gern seiner chlag antwrten in dem lantgricht ob der Ens, dv bedacht er sich des vnd nam phenning fver allen seinn chrieg vnd ansprach, vnd sein recht, dar zve er geding het, daz hat er mit seiner hant willichleich avf geben den erwern gaistleihen hern datz sand Florians havs vnd hat ir phenning dar vmb genvmen vnd habent avch ein hantvest von seinem vater, di vns gelesen ist, der vergicht vnd offent daz daran, daz er vnd alle sein erben dehain recht haben an dem vorgenantem hof. Der red vnd wandlvng sein wier zevg mit vnserm prief, den wier bestaetigt haben mit vnsern paiden Insigeln, der prief ist geben, dv nach Christi gepverd vergang warn drevtzehen hvndert jar, dar nach in dem sechs vnd viertzkistem jar an vnser vrovn tag der chvndvng, den man beget in der vasten."}
{"text": "Wir Albrecht vnd Ott Horzogen zv Oesterreich vnd zu Steier Empieten Urban dem Gundackher vnsern Ambtman ze Gmundten vnd die khunftig werdent, vnser gnadt vnd alles Gut. Wir wellen vnd gebieten euch ernstlichen, das Ir die geistlichen Frawen zv Thraunkhierchen last beleiben bey halben Nuzen an all Irrung, es sey von dem Gericht, von dem Nachgericht vnd von dem Zoll vnd von dem Zwickhen, dess wellen wir nicht gerathen. Mit Uhrkhund diz Briefs. Datum Viennae in die sanctae Agathae Anno domini millesimo C. C. C. trigesimo quinto."}
{"text": "Ich Gebhart von Velben obrister marschalich des hofs ze Salzburch vergich an disem brief und chuende allen den, di in sehent oder hoerent lesen, wand ich an dem naehsten vreytag nah sand Niclostag, do von Christes geburt waren tovsent iar und in dem dreuhunderistem iar, an daz geriht gesezzen bin, als ich ze reht solt umb di chlag, di mein herre der ertzbischolf Chunrat von Salzburch gegen Volrichen dem Drugsaetzen ze chlagen hat, darumb daz er meinem vorgenanten herren seinen dienaer und amptman Levtwein von Salzburchoven und des selben sun fraefelich und an alleu schuld in seiner panstat ze Salzburch ze der zeit, do deuselb stat allen leuten gemainchlichen vrey und fridlich nah altem reht und gewonhait gewesen ist und noh sein sol, mit gewaltiger hant in rehter suon angevertigt und verwndet hat, des her Iacob von dem Turen an meines vorgenanten herren stat als ez mit frag und mit urtail vor mir enther erfunden wart, chlager gewesen ist, so ist dem selben Volrichen dem Drugsaetzen widertailt vor mir nah frag und urtail an demselben geriht meines vorgesprochen herren hulde. Und dar zuo allez, daz er von demselben meinen herren und seinen gotshous ze Salzburch hat ez sei leben, aigen und inwerdsaigen, daz ist allezsampt ertailt in meines vorgesprochen herren gewalt und seines gotshovs ze Salzburch. Und ze einem urchuend und gantzer staetichait des selben gerihtes, urtail und sache als si vorgenant sint, gib ich disen brief versigelt mit meinem insigel und ouh mit den insigeln der edeln leut hern Ekkharts von Tanne, hern Otten von Goldekk, hern Chunrat von Wartenvels und Gerhohes von Radekk. Der brief ist gegeben ze Salzburch an dem iar und an dem tag als vorgeschriben ist.SD. SD. S. S. S."}
{"text": "Wir Rudolf von Gotes gnaden hertzog ze Osterreich ze Steyr ze Kernten tun chunt daz wir wellen, daz aller furchouf genntzlich absei und haben den auch abgenommen und wellen, daz ieder man daz haltze von stockche wurich wer ez wurichen mag oder wil, swan aber daz holtze von dem stockche nidergeslagen wirt, so sol man unser purger von Steyr des ersten vor aller manichlicher den chouf anpieten, wolten si dann dazselb holtze nicht chauffen, so mag man es furbaz verchouffen wer es chauffen wil, als si des unsers lieben herren und vater hertzog Albrechts dem Got gnade brief habent. Man sol auch denselben chouf niemant andrengen noch uberpieten angeuerde. Wer daz daruber nicht tet und die stukche uberfuer, den sol unser purgraf von Steyr oder wer an sein stat ist swerlichen pezzern von vnsern wegen; mit urkund ditz briefs. Geben ze Wienn an mitichen nach Skolastika virginis anno domini Mccc Lviiij."}
{"text": "Wir Vlreich, Johans vnd Hainreich von Rosenbergh vnd Hainrich der Elter vom Newnhaus Bechennen mit disem briefe daz wir mit dem Hochgebornen fursten Herczog Albrechten von Osterreich et ceter , vnd allen seinen Helferen einen rechten fride vncz auff Sande Jorgen tag der schierest chumpt, den selben tag gancz vnd gar mit allen vnsern Helferen getrewleich an alles geuerd halten wellen. vnd sullen, Were aber, des Got nicht engebe, das icht geschech, da mite dem vorgenanten fursten Herczog Albrechten von Osterreich deuchte, daz der fride zebrochen wurde, So sullen wir vmb die selben sache fur vnsern genedigen Herren den Romischen vnd Behemischen Chunig chomen vnd Sollen danne tun alles das swas er eruindet. Vnd das geloben wir mit vnsern trewn bey vnsern eren in aydes geweys, daz wir das alles, als es oben geschriben ist, stete haben schullen vnd vellen, Vnd des zu vrchund geben wir disen vnsern brief versigelten mit vnsern anhangunden Jnsigeln, der gegeben ist zu Chrumpnawe des Suntags vor dem Newn Jare da man zalte nach Christes geburte drewczehen Hundert Jar dar nach in dem Ain vnd Achczigistem Jare."}
{"text": "Ich Vlreich von Tieming. vnd ich Diemut sein housurouwe. vnd all vnser erben. veriehen offenleich mit disem prief, vnd tun chunt allen den. die in sehent, oder horent lesen. Daz wirmit woluerdachtem mut vnd gutleichem willen aller vnser erben, die wir haben oder chumftichleich gewinnen, nah guter erchantnusse, zder zeit, do wirz wol getun mohten, durch vnserr vnd vnser nahchomen sel willen, der geistleicher herren Samnvng cze Seidensteten, ledichleich gegeben haben auf ir Oblaie ein gut, daz gehaizzen ist am Chalten aigen, daz vnser rechtez aigen ist gewesen, do von man alle iar dient ze rehter dienst zeit drey schilling phenning wienner mvnze vnd vier Oster chaes, der isleicher wert schol sein dreyr phehning. vnd Sehzich air. czwaie Herbst huner. vnd ein gans. czwaie vaschanch huner. einen Madaer vnd einen snitaer, mit allen rehten vnd nutzen, zeholtz vnd zeuelt. besueht vnd vnbesueht, als wir daz selb gut inne haben gehabt, Also beschaidenleich, daz sy vnserr gedenchnusse schullen haben mit einem iar tag alle iar, des naehsten Tages nach sand Vitals tag des obentes mit einer langen Vigili. mit schom geloutt. Wir schullen ouch vnd all vnser erben oder nahchomen, die vnser erb besitzent, des vorgeschrieben gutes der vorgenanten Samnvng ze Seidensteten gwer sein, als rehtes aigens reht ist in dem lant cze Oesterreich. Naemen aber sy dar vber des gutes dhainen schaden, von ansprach oder von andern sachen, swie sich daz fuget, den sy bestaetten mohten mit iren trewn, des schullen sy bechomen datz vns vnd datz aller der hab, die wir haben in dem Lant ze Oesterreich, mit vnserm gutleichem willen, an all chlag vnd furbot, in swelhem lantgeriht sy gelegen ist. Dar vber zu einem ewigen vrchunde, vnd czu einem waren getzeug diser sache geben wir in disen offen prief. versigelten mit meinem. Vlreiches von Tyeming, vnd mit Pilgreims von pratsdrvm meins pruder, anhangunden Insigeln, Daz ist geschehen vnd der prief gegeben cze Seidensteten, an vnser vrouwen tag in der vasten, do man von Christs gepurde czalt. Drevzehen hundert iar, dar nach in dem Siben vnd dreizgisten iar."}
{"text": "Wier der Rat von Chrems vnd von Stain veriechen an disem prief vnd tvn chvnt allen den, die in sehent oder hornt lesen, Daz fver vns chomen sind her Gotfride vnd Andres vnd Jans vnd Chvnrat die vier Bruder hern Chvnratz chinde dez Durst von Stain, dem Got genade vnd habent vor vns veriechen, daz sev mit verdochtem mvet vnd nach ir pesten frevnt rat vnd mit aller Erben guetlichem willen zv der zeit, do sev iz wol getvn machten, ze chauffen habent geben recht vnd redlichen dem Erwern herren Apt Engelschalck von Glvnick vnd seinem Gotshaus irn weingarten in der widen, der da heizzet der Gere, vmh hvndert phvnt vnd vmb Aecht vnd zwaintzich phvnt wienner phenning, der sev gar vnd gaentzlichen gewert sind, vnd habent daz selbe Guet vergolten Lesyrn dem juden vnd zaizlein dem juden fuer Rueger den vogt, der den selben weingarten dohin verchvmbert het vnd habent auch auf dem vorgenanteu weingarten ein Selgeraet gemachet irem vater, der vorgenant ist, vnd ir Mvter ver Gerwirgen also, daz die vorgenannten herren in dem vorgenantem Gotzhaus alle iar schullent begen irn jartag mit einer vigili vnd mit einer Selemesse dez naechsten tages nach sand Johanns vnd sand Pauls tag. Sev habent auch dem vorgenantem Gotzhaus den selben weingarten aufgeben vnd bestaericht zv rechtem Purchrecht ledichleichen vnd vnuerchvmbert mit Perchherren hant dez erwern herren hant Techhent Lvdolfes ze Chrems, dem man dovon geit ze purchrecht Dreizich wienner phenning an sand Michels tag. Nv habent vns gepoten vnser herren die fuersten in dem lande ze Osterrich, daz wier dem vorgenantem Gotzhaus den selben weingarten schuln scherm vnd auch sein gewer sein fuer Juden vnd fuer Christen vnd fuer alle ansprach, alz landes recht ist jn Osterrich vnd den selben scherm loben wier dem vorgenantem Gotzhaus ze laisten; wo wier dez nicht entaeten, swelhen schaden iz dez naeme, den schulle wier im abelegen vnd schullent daz haben datz vns vnd datz vnsern trewen. Daz die red staet beleibe vnd vnuerchert, dorvber geben wier disen prief versigelt mit paider Stet jnsigel von Chrems vnd von Stain vnd der vorgenant perchherre mit seinem jnsigel zv einem vrchunde vnd zv einem worn gezevg diser sach. Der prief ist geben, do von Christes gepurt worn ergangen Tausent jar, Drev hvndert jar, dornach in dem fvimf vnd zwaintzistem jar an sand philippes vnd sand jacobes tag."}
{"text": "Wir graf Wilhalm von Schawnnberg bekennen offenlich mit dem brief und tun kund, das wir uns verlubt und verpunden haben mit unser trew an aydes statt und verpinden uns auch mit dem brief, das wir mit unsernn pruedern graf Ulrichen und graf Hainreichen von Schawnberg nichts zu schaffenn sullen haben in kainerlay wegen, und sicher auch sew und alle die irn und ir helffer und alle ir hab fur uns und di unsern und fur unser hellffer wie die genant sind, und we wir gen einander ze sprechen haben das sullen wir tun mit mynn oder mit dem rechten, und sullen wir sunst mit einander nichts ze schaffen haben in dhain wegen, das geloben wir stett zw halten mit unsern trewn an aydes statt alles das stett zw halten was vor geschriben stett an dem brief an alles gevar und an alle arglist. Mit urkund des briefs den wir in daruber geben versigelten mit unserm insigl und mit der erbern ritter insigl Jacobs des Strachner herrn Andre des Grueber herrn Jorigen des Eytzinger und Hansen des Kirichperiger. Der brief ist geben ze Schawnberg an unser frawntag in der vassten, do man zallt nach kristi gepurd drewzechenhundertt jar darnach in dem funf und sechtzigistenn jarenn."}
{"text": "Allen, die disen brief ansehent, lesent oder horent lesen, kunde vnd vergihe ich Rudolf der Mayier von Altstetten offenlich an disem brieue fur mich vnd fur alle min erben, das ich minem gnadigen herren abt Herman von gottes gnaden des gotzhus ze sante Gallen gelobt han mit guten truwen, das ich im allu du geriht, du mir vallent in dem houe ze Altstetten, da er mir gewalt geben hat, an siner stat ze rihtenne vnd du geriht in zenemenne, widergeben vnd wider rechnon sol, swenne er wil, vnd swenne in dunket, das ich im nut darzu fuge, so sol ich anhainen gewalt me da han an siner stat ze rihtenne noch sinu geriht inzenemenne in dem selben hof ze Altstetten. Vnd ze ainem waren vrkund vnd ze ainer statun sicherhait der selben dinge henk ich min insigel an disen brief. Dirre brief wart geben ze sante Gallen in der stat, do man zalt von gottes geburt druzehenhundert jar, darnah in dem funfvnddrissegosten jar, an dem naihsten zistag nah vsganter pfingstwochun."}
{"text": "Allen, die disen bref an sehent oder horent lesen, kunden wir swester Adelhaid ebtischen vnd der conuent gemainlich ze Tennikon ain erkantnust der gescriben dinge. Wissen alle, den es ze wissenne beschiht, das wir began sun des erbern mannes hern Wernhers von sant Gallen vnd vro Belun siner wirten iargezit nach iro tode mit aninem pfunde pfenning Costencer munse, das selbe pfunt sun wir nennen von den zinsen, die ab den gutern gant, du er vns gegeben hat dur siner sei vnt siner wirten sei hailes willen, mit solicher ordenunge. Wir sun sin iargezit began mit zehen Schillingen Costencer, der sun wir ain Schilling geben vnserm capplan, swer denne vnser capplan ist, vnd sol er im zwelf missan sprechen, dar nach sun wir mit den nun Schillingen vnserm conuent kofen vber thisch, swas im allir liebost ist, vnt sol denne den vorgenanten hern Wernher vnd vro Belun beden vnser conuent swestran ieglichu ain vigilia sprechen, die selbun ordenunge son wir halten mit den andren zehen Schillingen, so siner wirten vro Belun iargezit wirt, also das aber denne vnser conuent swestran ieglichu den vorgenanten hern Wernher vnt vro Belun sprechen ain vigilia vnd vnser capplan zwelf missan. Vnd das dis war si vnt stete belibe, darumbe geben wir die vorgenemten ebtischen vnd der conuent den vorgenanten hern Wernher vnd vro Belun disen brief besigelt mit vnserm insigel ze ainem waren vrkunde allir der dinge, so da vor gescriben stat. Dirre brief wart gegeben ze Tennikon, do man zalte von gottes geburte druzehenhundert iar, dar nach in dem nunzehenden iare, an dem mendage vor allir hailigon tag."}
{"text": "Ich Hartmar und ich Gorig paid prueder des Hafenpechen enichel, dem got gnad, verjehen offenlich mit dem brief allen den die inn sechent oder horent lesen de nu sind oder hernach kunftig werdent, das wir nach rat unser pesten vrewnt und zu der zeit do wir es wol getun mochten, recht und redleich ze kaufen haben geben mit unsers gnedigen lehenherrn hant herrn Jansen von Mainberch unser zwen tail des traid zehent und wein zehent ze Obrechtsperg und mit allen nuczen de do zu gehornt dem erbern chnecht Otten im turen von Wochaw und seiner hausvrawn vraun Kathrein und allen iren erben um ains und vierzich phunt wienner phenning, der wir ganz und gar gewert sein, und loben inn auch denselben zehenten ze schermen und gwer sein fur alle ansprach als lehens recht ist in dem land ze Osterreich; und was in daran ab get, das sullen si haben auf uns und auf aller der hab das wir haben in dem land ze Oster reich, wir sein lebentig oder tod. Das lob wir inn alles staet ze haben mit unsern trewen. Und wann wir paid diezeit nicht aigens insigel haben gehabt, hab wir gepeten den vorgenanten unsern gnedigen lehenherren, das der sein insigel an den brief gehangen hat ze ainem waren zeug der sache. Wir haben auch gepeten Niclasen den juden in der Wochaw, das er auch zeug ist mit seinem anhangunden insigil, im an schaden, dorunder wir uns paid brueder verpinden alles das stiot ze haben das vor an dem brief geschriben ist. Der prief ist geben nach Christs gepurd dreuzehenhundert jarr darnach in dem suben und sechzigistem jarr, des phinztags in quatemeren vor sand Michelstag."}
{"text": "Ich Hainreich von Stochoren tvin allen den chvnt, dj den brief ansehent oder horent lesen, den lembtigen vnd dj hernach chvnftich sint, daz ich mit meiner mviter frowen Agnesen gvetelichen willen vnd mit meines brvider willen, Ortolfens, vnd mit verdahtem rat sescich phenninge geltes, dj si gehabt hat datze Gravenperge, avf daz gotehavs datze Stochoren gegeben han vnd avzbraht han mit so getanem widerweshel, daz ich meiner mviter, der vorgenanten Agnesen, han geantwurtet einen halben mvitte haberen avf dem lehen datze Stochoren, daz da haisset daz Chvinchreich, mit so getaner rede, so si niht enist, daz denne der selbe hawer mich vnd meinen brvder, den nv genanten Ortolfen, wider anerbe, also reht ist. Diser rede ist gezevch: pharrer Albreht von Prattenaich, vnd her Chunrat pharrer von Stocharen, vnd dj zwen brvider dj Ortolfen von Braitenaich, vnd darzv ander frvim levte, dj pej diser rede gewesen sint. Daz avch nv disev rede steit beleibe vnd vnzebrochen, darvber gib ich Hainreich disen brief meinen brvder Ortolfen ze steiticheit, versigelt mit meinem ynsigel, vnd mit meines swager ynsigel hern Ornoldes von Meiseldorf. Der brief ist avch gegeben, do wir gehabt haben von Christes gebvrt drevtzehen hvndert iar vnd in dem vierzehenten iar, an vnser frowen tage in der Vasten."}
{"text": "Allen, die disen brief ansehent alder horent lesen, kunde ich Yemmer von Burgelon hern Eberhartes saligen svn von Burgelon ains ffryen herren vnd vergihe dez offenlich an disem brief, daz der ffrome ritter her Bernhart der Schenk von Landegge fur mich kam vnd offenot vnd sprach also, daz er den erwirdigen gaischelichen vrowen der abtissinne vnd dem conuente gemainlich dez gotzhus ze Maggenowe ze koffent geben hab die wise ze Tatenwille, die er von mir da her ze lehen gehebt hat, vnd bat mich die selben wise von im vfnemen an min hant, also daz ich durch sin bette allv dv reht, dv ich ald kain min erbe vnd nachkomen dar an da her gehebt haben, vfgabe der vorgenanten abtissinne vnd dem conuente gemainlich dez gotzhus ze Maggenowe, dar vmb hab ich sin bette erhort vnd hab mit mins rehten vogtes willen vnd gunst hern Vlrichs von der Alten Clingen vnd mit siner hant allv dv reht, dv ich ald kain min erbe vnd nachkomen an der selben wise ze Tatenwille da her gehebt haben ald her nach gehan mohtin an aigenschaft an lehenschaft ald an kainen anderen dingen, der selben abtissinne vnd dem conuente gemainlich dez selben gotzhus ze Maggenowe vnd dem selben ir gotzhus mit gutem willen vnbetwungenlich mit worten mit getaten vnd mit aller kraft, so darzv hort vnd notdurftig waz, ffrilichen vffgeben vnd in iro hant offenlich vnd eweclich enzigen inen vnd ir gotzhus ane alle geuerde, vnd verzihe mich an disem brief fur mich vnd alle min erben an der selben wise aller aigenschaft aller lehenschaft aller vorderunge aller ansprach alls schirms alls vszugs vnd aller hilf gaischelichs vnd weltlichs gerihts vnd alls vnsers rehten, vnd war daz die selben wise ieman ansprache fur aigen ald fur lehen ald mit kainer ander ansprach, dez solin wir si vnd ir gotzhus verstan vnd versprechen vnd dez ir reht wern sin gen mangelich nach reht ane geuerde, dar nach vergihe ich der vorgenante Vlrich von der Alten Clingen ainer gantzer warhait alles dez, so hie an disem brief ist beschaiden, vnd ist och alls mit minem guten willen vnd gunst vnd mit miner hantgetat beschehen vnd vollefurt. Vnd des ze vrkunde der warhait geben wir ich Vlrich von der Alten Clingen vnd Yemmer von Burgelon vnserv insigel an disen brief. Der ist ze Costentz geben, do man von Cristes geburt zalte druzehenhundert jar, dar nach in dem zwai vnd funfzegosten jar, an sant Siluesters abende."}
{"text": "IIn gotes namen amen. Wir Willehelm von gotes gnaden abbet ze sante Gallen viriehen an disim brieve offenliche vnde kvnden allen den disen brief ane sehint oder horent lesin, daz wir durch die liebe vnde durch die bette der burgerre vnde gemainliche ze sante Gallen der stat mit dem willen vnsers conuentes vnde mit dem raete der tivrsten vnsers gotshus dienestmanne daz alte reht der selben stat wider gemachet han vnde ir dise hantueste dar vbir gegebin han wider den hantvestinon, die ir ze ainir allicher brunst verbrunnen warent, da es von altir ane geschriben waz, vnde die ir von vnserme gedigene vnde von kaisern vnde von kunigen gegeben vnde gevestent warent. Daz selbe reht daz ist alsus gescaffen. Daz alliz daz gvt, daz inrrent den vier crivcen vnde von der obenendi der berge bi der stat dis inheldi ze tale lit, swelhe livte daz nv haben alde iemir reht vnde redeliche gewinnen, alde von swem man es heige alde rehte vnde redeliche gewinne, daz daz in dem selben rehte stande alse Costinzer aygen, an erbinne, an virkoffenne, an virsezzenne, ane daz, daz genes aygen vnde dis lehin ist, vnde ane daz, obe ain kof hie sol beschenen, daz der verkoffende vf sol geben in des lehinherren hant, swer der ist, vnde sol der koffinde dannan enphahen vnde sol dem herren ain viertail lantwins geben. Hat abir ir ainer oder si baide des herrin hulde niht vnde wil er da von ieneme rehtes lehines oder enphahens verzihin, so sol man ime aide sinime ehaftigen ammanne den win bieten, vnde sol der kof irgangen sin, vnde swenne der koffinde iemir dar nach mag beredin mit zwain sinin husgenozzen, so sol ime genes an sinime rehte kain schade sin. Vmbe dis erben ist es alsus geschaffin, swer disses gvtes iht hat, es si man odir wip, stirbet der ane kint, den sol sin naehestir vatermag erben, es si wib oder man. Vindet abir man der inhainen, so sol es mvtir halb daz naeheste tvn. Wil och ieman des gvtes iht versezzen en phandes wis, der sol dar gan vnde sol mit der hant dar ane griffen vnde sol es in phandes wis in genes gewalt, der es da verphenden wil, gebin vnde sol dar zv kainin herrin niwet ane sehin. Enhain man alde wip, der disses gvtes hat, der sol niender dar vmbe ze rehte stan wan vf der phallenze ze sante Gallin vnde eht vor dem abbete. Unde sol es och niene mitte verliesin noch gewinnen wan mit dem rehte vnde mit der vrtailde, da mitte och Costincerre ir aygen behaltent vnde verlierent. Wirt och et mer danne ain vrtailde vbir daz selbe gvt gesprochen vnde belibent die hie vngesamenot, also daz der strit hie niht mag geschaiden werden, so sol man es dar vmbe niene ziehin, wan sol eht die, die vrtailde gesprochen hant, ze Costince senden, ir reht dar vmbe da zirvarnde, vnde swas die wider sagent, dar nach sol es der abbet endelichen rihten. Wir veriehen och an diseme selben brive, daz wir von dehainim menschen, der niht sempaere ist noch burgerreht hat, mit swelheme andern rehte er vnser gotshus anehoret vnde er doch ze sante Gallen seshaft ist vnde den burgern wachen hilfet vnde deme riche stivre gebint, dekaine anesprache an in alder an sin erben suln haben, weder an ligendeme gvte in den vier crivcen vnde obenendi der berge, alse der sne sliffet, noch an dekaime sime varnden gvte, swa er es habe, ane daz allaine, daz er sin tivrste lebendes gvt ze valle geben sol. Vnde obe er des niht hat, ist er ain hagestolz vnde hat er varnde gvt vnde stirbet er, so sol man gelten von sinime varnden gvte verwissen gvlte, die er gelten sol, vnde sol der abbet sich des andern varnden gvtes vnderwinden. Vnde hat er ain wip vnde stirbet er ane lib erben vnde lat er varnde gvt, so sol man von sinime varnden gvte gelten verwissen gvlte, die er gelten sol, vnde sol der abbet danne des vberigen varnden gvtis nemen den halbentail vnde daz wip den andern tail. Umbe diser selben livte erben ist es alsus geschaffen, daz kint vnde wip erbent, obe siv div hant, obe si der enweders hant, so erbent si ir naehesten vatir mage, es si wip oder man, vindet man aber der inhainen, so sol es mvter halb daz naeheste tvn. Ist aber, daz siv diser erben allir inhainen hant, so sol der abbet alliz ir ligendes gvt, daz ze margetsrehte lit, in sin gewalt ziehen vnde behalten iar vnde tach, vnde sol antwrten in der selben vrist allen den, die von rehtime erbe dehaine anesprache dar ane hant. Wir veriehen och an diseme brieve, swer ain sempaerman ist oder burgerreht hat, daz den nieman jerrin sol, er mvge mit sinen kinden komen ze closter oder ze der e, swar er wil. Vnde veriehen och, daz man dehainen burger von sante Gallen weder heften noch phenden sol an libe noch an gvte weder fvr abbet noch fur voget, er si es danne selbe gvlte oder burge. Vnde ze ainer ganzer vnde ewiger staete allir der dinge, der wir an disime brieve veriehen haben, so gelobent wir mit gvten triwen, daz wir werbende sin mit vlizze, daz disiv hantveste bestaetet vnde besigelt werde von dem riche, swenne daz cumet. Vnde wir Willehelm der vorgenante abbet ze sante Gallen geben vnser isigel vnde vnsers conuentes isigel an disen brief ze ewiger staetekayt allir der dinge, div hie vorgeschriben sint. Dis geschach ze sante Gallen, do von gotes geburte waz zwelhundert jare, aines vnde nivzzich jare, an deme zinstage nach sante Jacobes tage.IIIn gotes namen amen. Wir Willehelm von gotes gnadn abbet ze sant Gallen vergehn an disem briefe offenliche vnd chunden allen den, die disen brief an sehnt oder hornt lesen, daz wir durch die liebe vnd durch die bet der burgar vnd gemeinclihe ze sant Gallen der stat mit dem willen vnsers conventes vnd mit dem rate der tivrsten vnsers goteshuses dienstmannen daz alte reht der selben stat wider gemachet han vnd ir dise hantveste dar vber gegebn han wider den hantvestinon, die ir ze einer allicher brunst verbrunnen warn, da ez von alter an geschriben waz vnd die ir von vnserm gedigene vnd von keysern vnd von kvnigen gegebn vnd gevestint warn. Daz selbe reht daz ist alsus geschaffen. Daz allez daz gut, daz inrront der vier crucen vnd von der obenendi der berge bi der stat dis inheldi ze tal lit, swelhe lute daz nv haben alde immer rehte vnd redeliche gewinne ald von swem man ez haige ald rehte vnd redeliche gewinne, daz daz in dem selben rehte stande als Chostenzar aigen an erbinne, an verchoffenne, an versetzenne, ane daz, daz yenis aigen vnd ditz lehn ist, vnd ane daz, ob ein chof hie sol beschehn, daz der verchoffinde vf sol gebn in dez lehnherren hant, swer der ist, vnd sol der choffinde dannan enphahen vnd sol dem herren ein fierteil lantwinez gebn. Hat aber ir einer oder si beide dez herren hulde niht vnd wil er da von yenim rehtes lehennes oder enphahennes verzihen, so sol man im ald sinem ehaftigen ammanne den win bieten vnd sol der kof ergangen sin, vnd swenne der koffende immer dar nach mach beredn mit zwein sinen husgnozzen, so sol im ienez an sinem rehte chein schade sin. Umb ditz erben ist ez alsus geschaffen, swer disez gutes iht hat, ez si man oder wip, stirbet er ane kint, den sol sin nahster vater mag erben, ez si wip oder man. Vindet aber man der enheinen, so sol ez mvtir halp daz nahste tvn. Wil och ieman dez gutes iht versetzen in phandes wis, der sol dar gan vnd sol mit der hant dar an griffen vnd sol ez in phandes wis in yenes gewalt, der ez da verphenden wil, gebn vnd sol dar zv keinen herren nivt ansehn. Enhein man ald wip, der disez gutes hat, der sol niender dar vmb ze rehte stan wan vf der phallentz ze sant Gallen vnd et vor dem abbet, vnd sol ez och niena mit verliesen noch gewinnen wan mit dem rehte vnd mit der vrtailde, da mit och Chostentzar ir aigen behaltent vnd verliesent. Wirt och et me danne ein vrteilde vber daz selbe gut gesprochen vnd belibent die hie vngesamenot, also daz der strit hie niht mach gescheiden werden, so sol man ez dar vmbe niena ziehen, man sol et die, die vrteilde gesprochen hant, ze Chostentz senden, ir reht dar vmb da zervarnde, vnd swaz die widersagnt, dar nach sol ez der abbet endelichen rihten. Wir vergehn och an disem selben briefe, daz wir von deheinem menschen, der niht sempar ist noch burgar reht hat, mit swelhem anderm rehte er vnser goteshus an horet vnd er doch ze sant Gallen sezhaft ist vnd den burgarn wachen hilfet vnd dem riche stivre gebn, dekeine ansprache an in alder an sine erben svln habn weder an ligendem gute in den vier cruzen vnd obenendi der berge, als der sne slifet, noch an deheinem sinem varndem gute, swa er ez habe, ane daz alleine, daz er sin tiurste lebendes gut ze valle gebn sol, vnd ob er dez niht hat, ist er ein hagstoltz, vnd hat er varnde gut vnd stirbet er, so sol man gelten von sinem varnden gute verwizzen gulte, die er sol, vnd sol der abbet sich dez andern varnden gvtes vnderwinden. Vnd hat er ein wip vnd stirbet er ane lib erben vnd lat er varnde gut, so sol man von sinem varnden gvte gelten verwizzen gulte, die er sol, vnd sol der abbet danne dez vberigen varnden gvtes nemen den halbenteil vnd daz wip den andern teil. Vmb diser selben lute erben ist ez alsus geschaffen, daz kint vnd wip erbent, ob si div hant, ob si der enweders hant, so erbent si ir nahsten vater mage, ez si wip oder man, vindet aber man der enheinen, so sol ez mvterhalp daz nahste tvn. Ist aber, daz si diser erben aller enheinen hant, so sol der abbet allez ir ligendes gut, daz ze marchetrehte lit, in sine gewalt ziehen vnd behalten iar vnd tach vnd sol antwrten in der selben vrist allen den, die von rehtem erbe dehein ansprache dar an hant. Wir vergehn och an disem briefe, swer ein sempar man ist oder burgar reht hat, daz den nieman irren sol, er muge mit sinen kinden chomen ze chloster oder ze der e, swar er wil. Vnd vergehn och, daz man deheinen burgar von sant Gallen weder heften noch phenden sol an libe noch an gute weder fur abbet noch fur vogt, er si ez danne selbe gulte oder burge. Und ze einer gantzer vnd ewiger state aller der dinge, der wir an disem briefe vergehn habn, so geloben wir mit guten triwen, daz wir werbende sin mit vlizze, daz disiv hantveste bestatet vnd besigele werde von dem riche, swenne daz chumt. Vnd wir Wil. der vorgnante abbet ze sant Gallen gebn vnser insigel vnd vnsers conventes insigel an disen brief ze ewiger staticheit aller der dinge, div hie vor geschriben sint. Diez geschach ze sant Gallen, do von gotes geburte waz zwelfhundert iar, eines vnd nivnzech iar, an dem zinstage nach sant Jacob es tage."}
{"text": "Allen den, die disen brief sehent, lesent oder horent, kunden vnd vergiehen wir Hiltpolt von gotes genaden apt des gotzhus von sant Gallen, das der beschaiden edel man Hainrich der Briner mit vnser hant, willen vnd gutem gunst versetzzet hat vnd och versetzet redlich vnd recht frv Adelhait siner elichen wirten ze ainem rechten gewerten vnd werenden phande den zehenden ze Oberensteten mit allem dem, so dar zv gehoret, der von vns vnd vnserm gotzhus lehen ist, fur sehs vnd vierzig mark lotiges Silbers Costentzer gewaegs ir widerlegunge vnd och ir hainsture. Wenne och der vor genemte Hainrich der Briner ald sin erben, ob er enist, gebent vnd gewerent die vor genemten frv Adelhait der vor geschriben sehs vnd vierzig mark lotiges silbers, so sol der vor genemte zehend gar vnd gaentzlich ledig sin von der ansprache vmbe die vor geschriben sehs vnd vierzig mark silbers ir hainstur vnd och ir widerlegunge. Vnd ist diz alles beschehen, als recht, sit vnd gewonlich was von recht ald von gewonhait. Vnd ze ainer gantzer vnd staeter warhait aller der vor geschriben dinge, das sie war sigen, dar vmbe so geben wir apt Hiltpolt disen brief besigelten mit vnserm insigel. Ich Hainrich der Briner da vor genemte vergich ain gantz vnd staete warhait aller der vor geschriben dinge, vnd dar vmbe ze ainer merer sichherhait so henk ich och min insigel an disen brief. Diz beschach vnd wart dirre brief geben ze sant Gallen, an dem fritag nach sant Mathyas tag, do man zalt von gotes geburte druzehen hundert jar vnd dar nach in dem zwai vnd zwainzegosten jar."}
{"text": "Ich Fridreich der Graf von Stocherawe vnd ich Otte sein prveder wir veriehen vnd tvn chvnt allen den, die disen prief lesent oder horent lesen, die nv lebent vnd hernach chvnftich sint, daz wir mit vnser erben gvtem willen vnd gvnst, mit verdachtem mvet vnd mit gesampter hant, zv der zeit, do wir iz wol getvn mochten, verchavft haben vnsers rechten aigens Sechzich wienner phenning geltes, die da ligent ze Hagenprvnne, mit allem dem nvtz vnd recht, als wir sie in aigens gewer herpracht haben, vmb fvnfdhalbe phvnt wienner phenning, der wir recht vnd redlichen gewert sein, dem Erbern Gotzhavs hintz sand Nyclas gegen Staemestorf fvrbaz ledichleichen vnd vreileichen ze haben vnd ewichleichen pei demselben Gotzhavs beleiben vnd allen seinen frvmen damit ze schaffen, als iz dem vorgenanten Gotzhavs ze Staemestorf wol chvm vnd fvege, an allen irresal vnd an allen Cbrieg. Vnd darvber dvrch pezzer sicherhait so setzzen wir vns, ich Fridreich der Graf von Stocherawe vnd ich Otte sein prveder, fvr vns vnd fvr alle vnser erben vber die vorgenanten Sechzich wienner phenning geltes, die da ligent ze Hagenprvnne, dem Erbern Gotzhavs datz sand Nyclas ze Staemestorf zv rechtem gewern vnd scherm fvr alle ansprach, als aigens recht ist vnd des landes recht ze Osterreich. Vnd wand mein prveder Otte nicht aigens Insigils hat, dovon so gib ich Fridreich der Graf von Stocherawe fvr mich vnd fvr In dem erbern Gotzhavs datz sand Nyclas ze Staemestorf disen prief zv ainem sichtigen vrchvnde vnd zv ainem offen gezevg vnd zv ainer ewigen vestnvnge diser sache versigilten mit meinem Insigil vnd mit des Erbern herren Insigil hern Nyclas des Pravzzels, der diser sache gezevg ist mit seinem Insigil. Vnd sint avch des gezevg her Jans, her Dietreich, her Wernhart die Pravzzel, Sweiker von Engelprechtzstorf, Dietmar vnd Dietreich sein aidem paidesampt, Alber der Edlinch, Gotfrid von Hagenprvnne, Dieme vnd Adelold von Staemestorf vnd ander frvm levte genvech, den dise sache wol chvnt ist. Diser prief ist geben ze Wienne, do von Christes gebvrt waren ergangen Drevzehen Hvndert Iar In dem zweliften Iare darnach, des naechsten Eritages vor sand Merteins tage."}
{"text": "Ich Hainrich von Alstetten vnd ich Vrsell sin elichu wirtin kunden vnd vergechen offenlich mit disem offen brief allen den, die in ansehent oder horent lesen, daz wir reht vnd redlich vnd mit wolbedahtem muot vnd mit vnser frund raut ze koffen hand geben vnd vnser erben, ob wir nit warint, dem fromen vesten vnserm lieben ohain Volrichen von Grifense vnd sinen erben, ob er en war, disu nach benempten lut vnd guter, dez ersten Jeklin Peters sun von Nantzingen vnd sin muoter Greten Vmbrehtz saligen tohter mit lip mit guot mit allen den nutzen vnd rehten vnd gewonhaiten, so von alter darzuo hort vnd gehoren mag, ez si besuochtz ald vnbesuochtz, vmb nun phunt phenning guoter vnd genamer Costentzer muns, der wir gar vnd gantzlich gewert sind vnd in vnserm redlich nutz komen sind, vnd aber mit solichem geding, daz ich der vorgenant Hainrich von Altstetten vnd min elichu frow Vrsell noch vnser erben, ob wir enwarint, kain ansprauch me sond haun nauch disen vorbenempten lut vnd gutern weder lutz noch vil, vnd sond wir vnd vnser erben, ob wir ewarint, dez vorgenanten vnsers lieben ohain vnd siner erben, ob er enwar, guot wer sin vmb dis vorgenanten lut vnd guter, wa si sin noturftig werden an gaistlichem oder an weltlichem geriht mit guoten truwen an all geuard. Vnd dez ze vrkund vnd gantzer stheter sicherhait aller diser vorbeschribener ding so henk ich der vorgenant Hainrich von Altstetten min aigen insigel an disen offen brief, darvnder sich min elichu wirtin Vrsell gebunden haut allez daz stat ze hand, so hie vorgeschriben stat. Der geben wart ze Pludentz in der statt, do man zalt von gottez geburt drutzehen hundert jar, darnach in dem ain vnd sybenzygosten jar, am sant Agathen tag."}
{"text": "Allen, die disen brief sehent oder lesen, kunde ich Rudolf Huni burger ze Rapprehtswile, daz ich mit bedachtem mute han recht vnd redelich ze koffen geben bruder Cunrat schaffener des gotzhuses ze Bubinkon an des vorgenanden huses stat das gut, daz da heisset daz Hindergut, daz gelegen ist ze Walde, vur ledig eigen mit holtz mit velde mit wunnen mit weide mit akkern mit wisen vnd mit aller der ehaffte, so dar zu horet, vmbe sechs pfunt vnd vierzig pfunt Pfenningen Zurich geber muntze, die selben pfenninge ich von ime enpfangen han vnd bekeret in min noturft. Vnd ze einer ganzer Sicherheit dis koffes so han ich ime das vorgenande gut gevertigot vnd vf geben mit aller der Sicherheit Worten vnd werchen, so man en ledig eigen durch recht vertigen vnd vf geben sol, vnd han mich dar vmbe entzigen vnd enziche mich offenlich an disem briefe vur mich vnd min erben aller der ansprache vorderunge vnd rechtes geistelichs oder weltelichs, so ich oder min erben an das vorgenande gut hatten oder iemer gewinnen mochten keinen weg. Och bin ich gebunden vnd binde min erben dar zu an disem briefe, daz wir daz vorgenande hus ze Bubinkon vmbe daz vorgenande gut nach rechte vur stan suln vur ein ledig eigen vnd vur antwurten ane alle geverde, swo sin daz vorgenande hus ze Bubinkon bedarf. Vnd daz dis alles war si vnd stete belibe, dar vmbe so han ich gebetten den .. vogt vnd den .. rat der stat ze Rapprehtswile, daz si ir ingesigel geben an disen brief ze einem offen vrkunde der vorgescriben dingen, wan ich eigens ingesigels nicht enhan. Wir der .. vogt vnd der .. rat der stat ze Rapprehtswile wissen ein offen warheit der vorgescriben dingen, vnd dar vmbe so geben wir durch bette der vorgenanden luten vnser burger ingesigel an disen brief ze einem offen vrkunde der vorgescriben dingen. Dis beschach, da ze gegen waren her Johans luprester ze Turnten, her Vlrich Stori kilcherre ze Walde, her Herman pfrunder ze Walde, Heinrich der Amman, Johans Gamlenstein der elter, Heinrich Marschalch, Heinrich Walpersperger, Heinrich der Armo vnd Herman Hachel, vnd do man zalte von gottes geburte druzehen hundert jar, dar nach in dem zwei vnd zweinzigosten jare, an der nechsten mitwuchen vor sant Johans dult des Toffers."}
{"text": "Ich Leb die zeit chapelan sand Johans altar auf dem charner zu Hedrestorf vergich offenbar an dem prief allen lawten, daz ich durch selichait willen gegeben und gemacht han ledichleich mit perchherren hant hern Chunrats di zeit pharrer ze Valchenberch mein jeuch weingarten gelegen an dem Stenglein, da von man ym dient acht phenning an sand Michels tag ze purchrecht der mein rechtz erib ist und darauf ich geweycht pin zu der ebigen mess dew gestift ist auf dem egenanten charner ze Hedrestorf zu einem selgeraet aller der lawt die da fudrer und helffer sind der egenanten mess, und auch auf dew red daz ebichleich ein yegleich chapelan nach meim tod dester pezzer tragnuss gehaben mag, und ich vorgenanter Leb pin sand Johans rechter scherm und gvver des egenanten weingarten fur all ansprach als purchrechtz recht ist in dem land ze Osterreich. und des ze urchund gib ich sand Johans und seinen verbesern den offen prief versigelt mit des vorgenanten percherren insigel hern Chunrats pharrer ze Valchenberch und mit hern Haiureichs insigel di zeit pharrer ze Hedrestorf und mit des erbern mans insigel Otten des Geveller purger ze Hedrestorf wann ich selber di zeit aygens insigels nicht gehabt han. Der prief ist geben nach Christs gepurd drewzehen hundert jar darnach in dem fumf und sechczkisten jar an sand Peters tag yn der vasten."}
{"text": "Noch ein khauffbrieff umb ein hoffstatt, setz und paumbgartt zunegst dem closter vom Friderichen Radler, dess datum im . jahr dess montags in der osterwochen."}
{"text": "Vnserm sunderliben getrewn Kaspar dem Starhenberger vnserm hawptmann ze der Freynstat.Beatrix von Gots genaden herczogin ze Osterreich.Vnser gnad vnd alles gut beuor. Sunderliber getrewr Starhemberger, wir lazzen dich wizzen, das etwiuil burger von der Freynstat etwiuil lang zeit ze Wyen gelegen sind vnd habent vnser in nichte ze hilfe begert vnd ir hendel vnd sache dheinen an vns bracht vnd habent di nur vor vns verholn vnd verborgen, das wir vergebens darczu komen, das di burger mit dem marschalich retten. Da der marschalich das ersach, da winkcht er in, sam sy solden sweygen vnd tun, als sy nichts mit im ze handeln hieten. Nu ist vnser versten darinne, wie sy eintrachtnuzze wider vns haben in einer geheym, bitten wir dich mit ganczem fleisse, das du aygenlich dein vorschung vnd aysche darinne habest, vnd tust, ob du inne werden mugst, was ir sin vnd bedrechtnuzze sey; wann tunt si das an vns, so verste, das sy auch ein anders wider dich betrachten mochten. Vnd was du darinne eruarst, das la vns in geheym geschriben wizzen vnd la das in geheym bei dir beleiben vnd tu gen in nindert geleichen. Geben ze Wyenn an nechsten Eritag nach der ayndleftausent Maidtag LXXXXVI."}
{"text": "Allen den, die disen brief an sehent oder horent lesen, kunden ich Cunrat von Sal der schultheis ze Winterthur vnd ich Walther von Gachnang her Walthers seligen sun von Gachnang ritters vnd vergechen offenlich an disem brief fur vns vnd vnser erben, das vns der erber Rudolf von Edatswille schultheis ze Wil betzalt vnd gewert hat von vnsers gnedigen herren wegen abt Cunen des gotzhus ze sant Gallen von der lute vnd guter wegen, die vns von Albrecht seligen von Lindenberg vnserm lieben ohein anerstorben sint ze Nidernburren vnd ze Mutwil alder wa sy gesessen sint, zwey hundert vnd zwentzig phunt guter alter haller von des koffes wegen, als wir die selben lute vnd guter verkoffet haben. Vnd dar vmb so sagen wir fur vns vnd alle vnser erben den obgenanten vnsern heren den apte die selben lute vnd guter vnd ir angulten vnd burgen ledig vnd los der obgenanten zwey hundert vnd zwentzig phunden hallern, vnd sont alle quid brief vntz an disen brief tod vnd ab sin. Vnd des ze warem vrkunde so hat vnser ietweder sin eigen insigel fur sich vnd alle sin erben offenlich gehenket an disen brief. Der geben ist ze Winterthur an der nechsten mitwuchen vor dem palmtag nach gots geburt drutzehenhundert acht vnd achtzig jaren."}
{"text": "Wir Apt Michel von Gotes gnaden vnd der Gantz Convent der bruderschaft ze Gersten offen vnd tvn chvnt allen den, di disen brief lesent oder horent, di nv lebent vnd nach chvnftig sint, Daz wir vns ivnge vnd alt gemainchlichen dar zv willichlichen gepunden vnd gelubt haben alle wochen drey messe ze sprechen in dem Capitel hern Perchtolden van losenstayn vnd sol ein ewiges lieht dar inne brinnen naht vnd tag vnd hat er dar vmb dem Gotshaus vnd der Sampnvnge ze Gersten gegeben den Hof ze Trevndorf, da van man di messe vnd daz lieht verriht, den er hat gechauft von sinem Ohaim Jansen von volchenstorf mit allem dem nvtz zeholz vnd ze velde vnd dar zv gehoret versuht vnd vnversuht vnd ob die messe vnd daz lieht indert wurden versavmt, so sol er oder sein bruder oder ir erben des vorgenantes hofs so lange vnder winden vntze die savmvnge werde wider tan. Daz disev sach stete vnd vnzerbrochen van vns beleib vnd van vnser bruderschaft, geben wir disen brif ze einem ewigen vrchvnde versigelt mit vnserm Jnsigel vnd mit vnsers Conventz Jnsigel. Diser brif ist gegeben, da van christes gepurde ergangen warn drevzehen hvndert Jar vnd dar nach in dem Vierzgisten Jar an Sand Nyklas tag ze Gersten in dem Chloster."}
{"text": "Wir Ludowig von gots genaden Romischer keyser ze allen ziten merer des richs enbieten den weysen luten . . dem amman . . dem rat vnd den burgern gemeinchlich ze sand Gallen vnsern lieben getrewen vnser hulde vnd allez gut. Wir wellen vnd gebieten ew vestichlich mit disem brief, daz ir vnserm lieben getrewen Chunr. hertzogen von Vrslingen antwurt vnd gebet iur gewonlich stiwer, die ir vns vnd dem riche vf sand Marteins tag, der schierist chumt, schuldig seit zegeben nach seiner brief sage, die er von vns dar vmb hat. Vnd swenn ir daz getan habt, so sagen wir iuch der selben ewrer gewonlichen stiwer von dem selben sand Marteins tag vnd darnach vber ein gantzes iar ledig vnd los mit disem gagenwurtigen brief. Vnd erchennen auch, daz ir vns dann von dem iar gestiwert habt. Ze vrchunde dises briefs, der geben ist ze Pazzowe, an dem donerstag nach Galli, da man zalt von Christus geburt driutzehenhundert iar, darnach in dem vierden vnd dreizzigstem iar, in dem zweintzigstem iar vnsers richs vnd in dem sibenden des keysertums."}
{"text": "Allen den, die disen brieff an sehent oder horent lesen, kund ich Vlrich Rotenberg stat amman ze Arbon vnd vergih offenlich mit disem brieff, dz fur mich kam, do ich offenlich ze geriht saz ze Arbon in der stat an offener straz, der ersam Vlrich Gebhart burger ze Arbon vnd offenot vnd veriah da vor mir, dz er hetti ze koffent geben reht vnd redlich sinen zehenden ze Waldi, der da gat vss Arnolds hoff, mit allen rehten vnd zugehorde vnd zwo juchart akkers, die gelegen sint in Duffen Stras, die obna stossent an den weg vnd nidna an den bach, och mit all ir zugehorde dem ersamen Vlrich Geltwiler burger ze Arbon, der och do zemal vor geriht stund, vmb drissig pfunt vnd funf pfunt pfennig Costentzer muns guter vnd gnamer, der och er von im gantzlich bezalt vnd gewert war, vnd bat im der vorgenant Vlrich Gebhart do ze eruarend an einer offener vrtail, wie er den ietzbenempten zehenden vnd och die akker braht in des vorgenanten Vlrichs Geltwilers hant, dz ez kraft vnd maht hett nach dem rehten nu vnd hie nach. Do wart och vmb gefragot vnd ainhelleklich ertailt vff den aid mit gemainer vnd gesampnoter vrtail, dz er den obgenanten zehenden mit den akkern bi zwein erberen mannen vnd die och der selben lehen hettind vff santi vntz an den rehten lehenherren vnd ez denn wol kraft vnd maht hetti, vnd do dz och also ertailt wart vnd vssgesprochen, do sant der vorgenant Vlrich Gebhart bi den ersamen luten Albrehten Scherern vnd Hansen Geltwiler den jungern beid burger ze Arbon den obgenanten zehenden vnd och die akker vff an den rehten lehenherren, alz och do ertailt wart. Vnd ist diz allez beschehen mit worten vnd werken, so dar zu gehort oder gehoren moht, vor offenem geriht nach der stat ze Arbon reht vnd gewonhait. Vnd dez ze ainem offenem vrkund vnd stater warhait, dz ez stat belibe nu vnd hie nach, so han ich Vlrich Rotenberg vorgenanter min aigen insigel gehenket an disen brieff, wan ez vor mir an offenem geriht beschehen ist. Dirr brieff ist geben ze Arbon in der stat, do man zalt von gotz geburt druzehenhundert iar vnd vier vnd sehtzig iar, an dem nahstem samstag nach sant Ambrosien tag in dem aberellen."}
{"text": "Ich Jorig, der Tewerbanger swester sun purger ze Steyr, vnd mein hausfraw vnd mit sampt vns vnser erben vergehen vnd tun chunt mit dem offen prief vor allen lewten gegenwurtigen vnd chunftigen vmb die hub, die, die Chochhub genant ist ze Waitarn, gelegen in Sirdnicher pharre, die vns worden ist von vnserm lieben frewnt seligen. Weinmarn dem Tewrbanger. die selben hub vns der Erwirdig geistleich herre, Abppt Mertten von Chremsmunster verlihen hat, wand, si von im vnd seinem Gotshaws lehen ist, Also beschaidenleich, daz wir vnd vnser erben vnd alle vnser nachchomen im vnd seinem Conuentt gen Chremsmunster aller iar ierleich. da von raihen vnd geben sullen, an sand Merten tag, ain halb phunt wienner phenning vnd nicht mer, dieselben phenning wir seinen amptlewten ierleichen an sand merten tag vnuerczogenleich raihen sullen. Taten wir dez nicht. vnd daz versaezzen. daz wir in, wir oder vnser erben vnd nachchomen, die dieselben Hub denne inne habent, derselben stewer, dez halben phunt phennings an dem vorgenanten, sand Merten tag nicht gaben, so sullent si in den nachsten vierczehen tagen, dar nach nach sand Merten tag, vollen gewalt haben, auf dem selben gut vmb die selben stewr, daz halb phunt phenning, ze phenden als vil da von si der selben stewer gancz vnd gar vollichleich bechomen mugen mit vns vnd vnser erben vnd nach chomen, die die selben Hub inne habent gutleichem willen vnd wort, an alle irrung vnd wider rede. Daz die rede furbas stat vnd vnuerchert beleib, dar vber gib Ich obgenanter Jorig dez Tewrbanger swester sun, dem obgenanten Gotshaws ze Chremsmunster vnd seinen phlegern den prief ze ainem sichtigen waren vrchunde der warhait versigilten vnd bestatigten mit der erbern, Eberharts des Mubanger zden zeiten Statrichter ze Steyr, mit Thomans dez Haiden zden zeiten Richter ze Chremsmunster anhangunden Jnsigeln die ich dez vleizzich gepeten han, Daz si der sache mit iren Jnsigiln geczewgen sind, in an schaden, vnd verpint mich auch obgenanter Jorig mit sampt mein erben vnder iren Jnsigiln alles daz an dem prief geschriben stet, staet ze halten mit vnsern trewn an geuarde, wand ich die zeit aigen Jnsigils nicht gehabt han. Geben nach Christi gepurdt, Drewczehen hundert iar dar nach in dem Newn vnd Sibenczgisten iar, am freytag in der ersten vastwochen."}
{"text": "Wir die burgermaister rate vnd alle burger gemainlich rich vnd arm der zwaier stette Wintzhain vnd Wissenburg bekennen vnd veriehen offenlich fur vns vnd fur vnser nauchkomen mit disem brieff vnd tuen kunt allen den, die in ansehent oder horent lesen, alz sich die erbern vnd wisen die burgermaister rate vnd alle burger gemainlich der stette Regenspurg, Augspurg, Vlm, Kostentz, Eszlingen, Rutlingen, Rotwil, Wile, Vberlingen, Memmingen, Bibrach, Ravenspurg, Lindowe, sant Gallen, Pfullendorff, Kemptun, Kouffburren, Lutkirch, Ysni, Wangen, Buchorn, Gemund, Halle, Hailprunnen, Nordlingen, Dinkelspuhel, Routenburg vff der Tuber, Winpfen, Winsperg, Aulon, Bopfingen, Giengen vnd Buchowe got ze lobe dem hailigen Romischen rich ze nutz vnd ze eren in selb vnd gemainem land ze frid vnd ze gemach ze samen verstriket verainet vnd verbunden hant vnd ouch ainer lieplicher frivntschafft mitainander uberain komen sind mit aiden, die si dar vmbe liplich ze got vnd ze den hailigen gesworen hant, ain ander getruweclich bi gestandig beraten vnd beholffen ze sind nauch des verbund brieffs lute vnd sag, den si darvmb ain ander besigelt vnd gegeben, in dem selben verbundbrief si doch sich selb vnd ir ere gen dem hailigen Romischen rich wol bewart vnd versorget hant mit dem, daz si dem hailigen rich alliv siniv recht ze halten vnd ze tund ane geverde mit namen hant vsgesetzt vnd behalten, darvmbe vnd ouch von solicher truwe frivntschafft vnd liebin, die wir von dez hailigen richs wegen billich zu den vorgenanten stetten haben sullen vnd ouch gebunden sien, so haben wir vns ietzo mit gutem willen vnd mit gemainem rat vnd rechten fursatzen vnser rate vnd aller vnser gemainde durch merrers nutze frides vnd gemaches willen vnser selbs vnd aller der vnser vns ietzo dem vorgenanten hailigen Romischen rich ze eren zu den vorgenanten stetten allen in den egenanten iren bunde willeclich vnd tugentlich verstriket vnd verbunden vnd ouch darvmbe alle vnbetzwungenlich gelert aid gesworen liplich zu got vnd zu den hailigen mit vffgebottnen vingern vnd gelerten worten, den selben iren bunde mit in, die wile vnd alz lang der weret vnd gemachet ist, luterlich vnd ane alle geverde ze halten ze laisten vnd ouch ze vollefuren in allen mainungen pungten vnd artikeln, alz ouch der selb ir bunde wiset vnd gemachet ist vnd alz ouch der bundbrief von wort ze wort begriffen vnd geschriben stat vnd ze gelicher wise vnd ouch in allem dem rechten, alz ob wir mit namlichen worten by in in dem selben irem verbundbrief begriffen vnd verschriben waren oder dar inne begriffen oder verschriben sin solten. Darzu sullen wir vorgenanten von Wintzhain fur zwai hundert pfund haller vnd wir die egenanten von Wissenburg fur hundert pfund haller mit den vorgenanten stetten anzalen vnd ouch spiesz dienst vnd alle ander kost da von richten haben legen vnd heben in aller der wise, alz ander stett von so vil geltz in selb vff setzent oder von so vil geltz heben oder legen mussent, ane alle geverde, vnd daz ouch vnser ieglichiv stat besunder ainen vnsers ratz, wenne wir von den vorgenanten stetten gemant werden, zu in senden vnd zu dem spruch setzen sullen ane alle geverde. Mit vrkund ditz brieffs, den wir den vorgenanten stetten allen dar uber besigelten geben mit vnser vorgenanten zwaier stett gemainen insigeln, div baidiv offenlich ze gagen hangent. Der geben ist an sant Anthonyen aubent, do man zalt von Christz geburt drivzehen hundert jar vnd darnach in dem dry vnd achtzigostem jare."}
{"text": "Ich Seifrid der Goltsmid vnd ich Angnes sein Hausurow vnd vnser Erben Wir vergehen vnd Tun chunt allen den, die den brief lesent oder horent lesen, die nu lebent vnd hernach chunftig sind, vmb di Viertzehen phunt Wienner phenning, di wir gehabt haben auf dem weingarten, der do leit ze Otakchring bei der Chirchen, des drew Virtail sind, vnd der do haist der Feial, vnd den der erber mann Mathes der Pirbaumer von Otakchring vnd vraw Elspet sein hausurow vnd ir Erben von Niclasen dem Chlocher vmb ir aigenhaffts ledigs varund gut gechaufft habent, als ir chaufbrief sagt, den si darvber habent, das vns, mich vorgenanten Seifriden den Goltsmid vnd mich Angnesen sein hausurown vnd vnser Erben, der erber man her Leupolt der Poltz purger ze Wienne der obgenanten Viertzehen phunt Wienner phenning, di wir auf dem obgenanten Weingarten gehabt haben vnd di er in seiner phlegnuzz inn gehabt hat, vntz das ich vorgenante Angnes vogtpar warden pin, an des egenanten Mathes stat des Pirbaumer gar vnd genczlich verricht vnd gewert hat. Nu haben wir den brief, der vmb diselben viertzehen phunt wienner phenning auf dem obgenanten weingarten do sagt, in meiner herren der purger Rat, di denselben brief in irm Rat gehabt habent, verlorn, also daz si den in irm Rat nicht vinden mvgen, vnd darumb so geben wir dem vorgenanten Mathesen den Pirbaumer vnd vrown Elspeten seiner hausurown vnd irn Erben den gegenburtigen brief mit der beschaidenhait, daz wir, ich vorgenanter Seifrid der Goltsmid vnd ich Angnes sein hausurow, noch vnser Erben noch niempt von vnsern wegen weder mit dem brief, der verlorn ist, noch an brief vmb di vorgenanten viertzehen phunt Wienner phenning hintz in noch hintz allen irn nachchomen, di den obgenanten irn weingarten nach in inne habent, dhain ansprach noch vadrung nimmer mer gehaben noch gebinnen suln, weder vil noch wenich. Wer aber, daz darvber der brief vmb di viertzehen phunt phenning, der do verlorn ist, herfur chem, vnd daz der egenant ir weingarten damit ansprechig wurde, der sol dhain chrafft nicht enhaben vnd sol auch aller sache tod vnd zenichte sein. Nemen sev des darvber dhainen schaden vmb diselben viertzehn phunt phenning, daz sullen sev vnuerschaidenlichen haben auf vns vnd auf allem vnserm Gut, daz wir haben in dem Lande ze Osterreich oder swo wir es haben, wir sein lebentig oder tod. Vnd wenn wir selber nicht aigens Insigils enhaben, darvber so geben wir in den brief ze einer ewigen vestigung der sach versigilt mit der Erbern Lawt Insigiln hern Hainreichs des Wurffels, purger ze Wienn vnd ze den zeiten Amptman des Chlosters ze Neunburch, der des obgenanten weingarten von des Chlosters wegen ze Neunburch Amptman ist, vnd hern Michels des Vierdungs, ze den zeiten Statrichter ze Wyenne, di wir des vleizzichlich gepeten haben, daz si der saeh Getzewgen sind mit irn Insigiln. Der brief ist geben ze Wienn nach Christi gepurd drewtzehen hundert Jar darnach in dem Sechtzigistem Jar, des nasten vreytags nach sand Lucein Tag."}
{"text": "Ich Wolfgang von Polnhaim von Wartenburch vergich, wan mier der durchleuchtig furst mein lieber genediger her herczog Rudolff ze Oeterreieh ze Steyr und ze Kernden graf ze Tyrol zu meiner lieben hawsfrawen der Liebenbargerin die hofjunchfrow gewesen ist ze haymstewr geben und geschafft hat zwai hundert phunt wiennar phenning, und wan ich die sol anleggen an ein erb und das von meiner herschafft von Osterreich ze lehen haben, han ich dafur die gueter halbe die zu Ror gehorent und die ich von hern Ulreichen von den minnern bruedern ze Wienn umb vier hundert phunt gechoufft han die ouch rechts aygen gewesen sind aufgeben dem vorgenanten meinem herren dem herczogen und han mich und mein erben der aygenschaft daran verczigen zu seinen seiner brueder und erben handen, und han die ze lehen von im enphangen innzehaben und ze niezzen als landes und lehens recht ist. und sol ich und mein erben dem vorgenanten meinem herren dem herczogen seinen brudern und erben mit den egenanten lehen und swas darczu gehort getrew und gewertig sein wider aller manichlich als man iern rechten herren tun sullen. Und des ze urchund gib ich disen brief besigelt mit meinem insigel, der geben ist ze Wienn an samcztag vor sand Veits tag nach Kristes gepurd drewczehenhundert jar darnach in dem drew und sechczigisten jare."}
{"text": "Allen die disen brief sehend ald horrend lesen, kvnden wir vro Elisabeth greuene von Honberg vnd vrowe von Rapreswile, de wir mit vnsers herren vnd wirtes hand grauen Lvdewiges von Honberg vnd vnser kinden Wernhers, Cyliun vnd Annen willechliche offenliche vnd vriliche vnd mit gemeinem rate Heinrich Abdorf vnserem wirte, der burger ze Zvrich ist, vnd sinen erben vnser wingarten, die vnser eigen waren, der wingarten einer lid ze Herdiberg vnd stozet an vnser vrowen wingarten von Otenbach, so ligend zwene ze Heslibach, der einen bvt Heinrich der Wider vnd gibet von des selben wingarten vsgelende zwen mvt kernen ze zinse, den anderen bvt der Sideler vnd Berchtold Kegli von Heslibach, der vierde lid ze Witellinchon, den bvwend die hoflvte von Zollinchon, die selben hoflvte die gebend von dien acheren, die siv bvwend ze Witellinchon, ierlich ze zinse dri mvt kernen, die vorgenanden wingarten vnd dv gvt, als da vorgeschriben stat, han wir gegeben fvr lidig eigen dem vorgenandem Heinrich Abdorf vnd sinen erben vmbe hvndert march silbers Zvricher gelotes vnd sin des silbers gewert allechliche vnd han och dc silber an vnseren nuz geleit vnd bekert. Och svn wir dv vorgenande greuene vnd vnser her graf Lvdewig vnd vnser kind, dv wir iezand samend haben oder noch gewinnen, Heinriches Abdorf vnd siner erben der vorgenanden wingarten vnd gvteren wer sin fvr lidig eigen an allen stetten. Vnd dc Heinrich Abdorf vnd sin erben bewart sin an allen dingen vnd dir kof stet belibe, so gebin wir Heinrich vnd sinen erben disen brief besigelten mit vnseren ingesigelen ze einem steten vnd ewigen vrchvnde. Och sol man wissen, dc vnser kind genvget vnser ingesigelen, wan siv eigene nicht hand, vnd veriehend des an disem brieue offenliche. Diz beschach, do von gottes gebvrte waren zwelfhvndert sechs vnd achzeg iar, an der mitchen vor vnser vrowen liechtmes, vf der burg ze der Nvwen Rapreswile, do indict. wc XIIII. Bi disem kofe vnd bi dir gift waren ze gegen her Johans von Elwile ein priester, meister Vlr. der lvpriester von Walde, her Rvdolf, her Heinrich vnd her Burchart an dem Tvrne gebrvdere rittere, her Heinrich der Marchschalch, her Jacob von Rambach der schultheiz, Vlrich von Rvti, Gotfrid von Bvbendorf, Chvnrat der voget von Honberg, Heinrich von Ebnode, Heinrich der amman von Rapreswile, meister Vlrich der amman von Grifenberg vnd ander erber lvte genvge, die zv disem kofe gelat vnd gebetten wurden. Och sol man wissen, dc dir kof mit grauen Hermans willen vnd rate, an den wir disen kof gesezt hatten, beschehen ist."}
{"text": "Wir von gottes genaden abt Hainrich des gotteshuses ze sant Gallen kunden allen den, die disen brief sehent oder horent lesen, daz wir vnserm lieben diener Lutolt dem schencken von Landegge vnsers gotteshuses burg ze Yberg empholhen haben ze behalten vnd ze behuten von sunderbaren truwen, die wir zuz ime haben, vnd loben im vnd haben im gelobt ze burg hute vnd ze burg saze allu iar ze genne gantzlich vierzeg phunt phenninge Kostentzer munse, vnd daz er der selben phenninge vnd des selben gutes sicher sie, so haben wir im vmb die selben vierzeg phunt phenninge, du wir im allu iar rihten son, gesezzet vnd sezzen ze ainem rehten phande lute vnd gut vnd alles, daz wir da ze Yberg haben, an die burg, du im niener vmbe haft sol sin. Vnd dar vmb so geben wir im disen brief besigelten mit vnserm insigel. Der geben vnd geschriben wart ze sant Gallen in der stat, do man zalte von gottes geburt druzehen hundert jar, dar nah in dem sibenzehendem jare, an sant Jacobs tage des meren."}
{"text": "Wir Graf Hainreich zw Schawnberch veriehen vnd tun chunt fur vns vnd alle vnser Erben offenleich mit dem brief allen den, di in sehent, horent oder lesent, daz fur vns chomen sind die erbern Geistleichen der Probst vnd der Conuent dez Gotzhausez ze dem Slegel vnd habent vns ermanet mit vrchunden vnd briefen der genaden vnd freyung, die in von vnsern vordern ze Aschach auf vnsrer Mautt gegeben sind vmb sunder bedachtnuzz vnd jartag, die si fur vnser vordern vnd ir nachkomen sel vnd hail jarleich in irm Gotzhaus begen vnd haben sullen. nu mainen wir die genad vnd selgerat, die vnser vordern dem vorgenanten Gotzhaws geben haben, nicht ab ze nemen, Sunder wir wellen vnsrer vordern, vnser vnd vnsrer Erben sel hail, vnd billeich ist, meren vnd bedenkchen vnd haben dem egenanten dem Probst vnd Conuent ze dem Slegel vnd iren nachkomen ir genad vnd freyung fur vns vnd vnser Erben bestatt vnd vernewet Mit der beschaiden, waz man in traid oder wein her auf zu irm Gotzhaus furet, daz si von iegleicher Scheffart nicht mer denn zwelif pfening ze recht vnd nicht mer ze Mautt noch fur all sach geben sullen angeuard also, daz si vnser vnd vnsers geslachtez jarleich bedachtnuzz haben am montag nach Mitter vasten mit vigili vnd selmezzen, als ob wir selb vnser begrebnuzz in irem Gotzhaus hieten. war aber, daz si di selben gedachtnuzz nicht begiengen, alz uor beschaiden ist, so habent si die egenanten freyung mit der sawmung verworicht vnd stet an vnsern genaden, waz wir in darnach an der egenanten freyung lazzen. vnd der zu vrchund Geben wir in den brief versigelten mit vnserm grozzem anhangundem jnsigel, der geben ist zw Schawnberch am Pfintztag nach sand Andreas tag, do man zalt von Kristi geburd dreutzehen hundert jar vnd in dem siben vnd sibentzigisten jar."}
{"text": "Ich Ott von Stalek tuen chund an disem brief allen lewten, die nu sind oder die her nach chunftig sind di in sehen oder horen lesen, daz die guet vrowe vro Elzpet von reczpach geschaffet hat ein halbs lehen dacz reczpach den geistleichen vrown und der samnunge dacz sand Bernhart durich ierr sel hail, vnd daz si ieren iartag mit trewen begen. Daz selb halbes lehen habent si verchovffet vmb vierczig pfunt pfenning wienner muenzz. Nu han ich angesehen die trew, die si in got zu mier habent, und durch meiner vrown vron Elzpeten der Aptissinne vnd durich der vorgenanten samnung willen han ich mich underwunden der selben vierczig pfunt pfenning, vnd pin der ovch schon und wol gewert, vnd mit wolverdachtem muet vnd mit guetleichem willen mein selbs und meiner hovsvrown vron Kathrein und mit aller meiner eriben willen und mit ier hant han ich in da fuer gegeben zwai pfunt geltes dacz reczpach meines rechten freyen aygens mit allem dem recht, alz ich ez han gehabt vnd ez von meinen vodern an mich chomen izt, vnd gelob in daz selb guet ze schermen fuer all ansprach, alz landes recht izt in Ostereich, daz si ovch mein und aller meiner vodern gedenchen, alz ich in dez getravve. Vnd zu gwizzem vrchund und bestetigung dicz dinges gib ich in disen brief versigelten mit meinem insigel. Gezeug ovch dicz dinges sind der erber herr Apt Ott von Zwetel, dez vorgenanten chlosters geistleicher vater, Prueder Gerung, der selben vrown schaffer, mein ohem, her Vlreich von meyssow, der marschalich in Ostereich, dez vorgenanten chlosters stifter, her Chuenrat von Hadmastorf, friedreich der Chriech von Freitschlarn, Vlreich und Levvtvvein die Gruenpechen vnd anderr pideber lewt vil und genueg. Dicz dinch izt geschehen vnd diser brief izt geben dacz Rosenberch ovf dem hovs da man raitt von Cristes geburd drewzehen hundert iar, vnd newnzehen iar an sand Mathias tag."}
{"text": "Ich Ulreich Pannchofer Chorherr ze Pazzaw .. vnd der Ernwirdigen meiner Herren der Chorherren Obrister kellnar, doselbs ze Pazzowe. vergich vnd tun chund offerbar mit dem brief. daz fur mein vorgenante Herren die Chorherren vnd fur mich komen sind vnd ouch veriehen habent, Chunrat Ayrar vnd Kathrey sein swester Wernharts dez Schojper Hausfrowe, Janns vnd Heinreich gebruder die Ayrar, burger ze Pazzowe, fur sich, ir Hausfrowen vnd fur all ir eriben, Daz si mit wolbedachtem mut, gutem willen vnd gesambter Hant, ayn Guet, daz gehaizzen ist ze dem Lutzelmann, enhalb dez Pachs, daz si von meinen egenanten Herren ze Eribrecht habent, vnd gehort in ir Ayrambt mit allen eren, rechten vnd nutzen aller zugehorung, versucht vnd vnuersucht, alz si ez selb inne heten, mit meiner Herren, der Chorherren, vnd mit meiner Hannt gunst vnd willen, ze chauffen geben habent, Fridreichen dem Chrawchel, seiner Hausfrowen vnd allen iren beden eriben, vmb ein Gelt, dez si sew mit wienner phenning verricht vnd gewert habent. So beschaidenleich. daz si, oder wer dasselb Guet furbaz inne hat, meinen egenanten Herren den Chorherren, oder mir. vnd einem ygleichem anderm irem Chellner, wer der danne ist, von iren wegen allew Jar, an allen abganch, wie die Jar stent, si nemen schaden, presten, oder nicht, dannoch dienen vnd raichen sullen, viertzig guter wienner pfenning. an sand Michels tag vor. oder nach in den nochsten virczehen tagen. Wann diselben virtzk pfenning gent den egenanten Ayrern iren Hausfrown vnd iren eriben ab, an andern diensten, der si meinen egenannten Herren schuldig sind. War aber daz di selben mein Herren die Chorherren irer egenanten virtzk phenning. all iar nicht gericht werdent. also getaidingt ist, Wann si dann den selben dienst virczehen tag versitzzent. vnd nicht genczlichen richtent. alz offt sind si mir vnd einem ygleichem andern obristem Kellner ze Pazzow ze wandel geuallen zwaintzk wienner pfenning. Geschach ouch, daz si die selben wandel dar uber gen vnd wachsen liezzen ein Jar, so sind si oder wer daz Erib nach in inne hat, von dem egenanten Guet aller zugehorung, irr rechten vnd gewer ze hannt geschaiden, vnd sullen meinen Herren oder irem Chellner baydew dinst vnd wandel dannoch schuldig sein, daz si sich dar zu desselben gutez vnder winden, nutzen, niezzen, lazzen, leihen mugen, wi, wenn oder wem sew lustt an allew irrung. Aber waz sew ein Chellner von besunder gunst vnd furdrung der wandel vnd vall ledig leit, daz stet dacz im. Auch sullen si oder wer daz vorgenant Guet inne hat iarleichen in meiner egenant Herrn Stift gen vnd in bringen zway hun, domit sind si dez selben iares gestift. War aber daz si, oder ir eriben daz obgenant Guet versucht vnd vnuersucht, versetzen, verchauffen, oder wi si ez verchumbern wolten, waz man in darauf leihen. oder darumb geben wolt. daz sullen si meinen Herren den Chorherren oder irem Chellner chund tun. wellent si ez darumb haben, in der selben mazz, daz schol stat sein vor allen andern Lauten an geuar. das schullen sew mein egenant Herren wizzen lazzen, allzeit nach dem anbot, in den nochsten vir Wochen. Wolten oder vermaineten si ez von in nicht ze werben, So mugen die Eriben anderswo iren frumen domit schaffen ab irer sel, wie, wenn, oder wem si wellent, vnkolten meiner Herren dienst, stifthun vnd rechten. vnd daz ist auch allez mit meiner egenanten Herren der Chorherren vnd irs Chellner willen vnd gunst. Auch ist getaidingt worden, ob der alt brief, der mit sambt andern stuckchen, daz egenant gut ze dem Lutzelmann berurt her fur cham gelesen vnd gezaigt wurd wie sich das fugtt mit recht oder an recht, da sol er in an dem egenant Guet an schaden gein in, ab vnd tod sein, nicht chraft noch macht haben in dhainer weis. Sunder habent in die Ayrer, ir Hausfrowen vnd ir eriben vnuerschaidenleich verhaizzen, daz si des egenanten Guts aller zugehorung ir gewer vnd furstant wollen sein an allen iren schaden, alz dez Lantz recht ist, vnd sullen daz haben datz in, iren trewen vnd auf aller irer Hab, wo si di uberal inndert habent oder lazzent, versucht vnd vnuersucht. Ez sind auch mein egenant Herren di Chorherren vnd ir Chellner von iren wegen. dez egenanten Gutz ir Herren vnd gewer an aller stat, vnd in dez not geschicht, also redleich vnd pilleich ist vngeuarleich. Mit vrkund des briefs, den ich nach ir aller vleizzigen gepet, dar uber dez chauffs zu einer bestatichait geben han an meiner egenant Herren der Chorherren stat, willen vnd gunst besigelt han mit meinem anhangendem insigel. Dez sind zewg Leujpolt Tuchel, Hans Zirgadmer, der Langstepfel, Wernher Porndel, Ulreich Leyttner vnd mer erber Laut. Der brief ist geben, an sand Michels abent nach Christi gepurt dreutzehen Hundert Jar vnd in dem acht vnd Sibenczkistem Jar."}
{"text": "In gottis namin amen. Swer disin brief sihit ald horit lesin, der sol daz wissin, daz ein lieblich schidung gischehin ist inszwschen abt Bertdold von sant Johans in Turtal vnd sinim conuent vnd Bertold dem Kurzin vnd sinir wirtin Adilheit vnd alr sinir kinde vnd alr sinr erbon vmb die manslat, so er tet an sinim aeigin herrin, dar umb im unsir geistlichir vattir der babst vnd sinir wirtirn vnd sinen kindin allen vnd allen sinin erbon het widir teilt akkir vnd wisan, hus vnd hof, aeigin vnd lehin von dem selbin gotzhus. Vnd disu schidung ist also gischehin, daz der vorginant Bertold der Kurz vnd sin wirtin Adilheit vnd sinu kint vnd alle sin erbin hein uf gigebin hus vnd hof, akkir vnd wisan vnd allis, daz siu von dem selbin gotzhus hetton, vnd allie die ansprach, die siu gen dem selbin gotzhus hetton, so tur, so einin phenning virwegin mag. Vnd dar umb so git im vnd sinen erbon der vorginant abt vnd sin conuent zwelf phunt phenning Kostinzer muns. Vnd wirt du schidung iemir gibrochin von dem selbin Bertold dem Kurzin ald von keinim sinim erbin, so sun siu sin in dem banne unsir geislichin vattirs des babst vnd in allen schuldin als des tagis, do er sinin aeigin herrin schlvg. Vnd dar zv so her graue Hug von Werdinberg, der bedunthalb vogt vnd herre ist, gilobt zi schirmin mit libe vnd mit gvt daz selbe gotzhus, ub diu schidung gibrochin wirt. Vnd daz dis stete bilibe, so enkint der selbe vogt graue Hug vnd der abt mit dem conuent von sant Johanne iru gewerin insigil an disin geginwurtigin brief zi einim gewerin urkunde, als an disim brief gischribin stat. Dis gischach zi Werdinberg in Vlrichs hus des Litscher, da zigegin warint, di hie nach geschribin stant, die och dir selbe schidung gezuge sint: graue Hug von Werdinberg, her Herman von Sulzberg, her Wilhelm von Richinstein, her Wernher Gotschalch, Henr. der amman von Grabz, Vlrich vnd Arnold der Koch vnd Wilhelm von sant Johanne vnd andir bidirbir liute genvge, in dem jare, do man zalte von gettis giburte zwelf hundirt vnd vier und nunz jar."}
{"text": "Ich Jans der Gipser offen vnd vergieh mit disem brief, das mih mein herren der erwerig apt Ilsung vnd di samnung von Raitenhaslach alles des gewaert habent vnd mir gegeben, swez si mir schuldig waren. Das ich hinze in dehain ansprah furbas magh gehaben, gib in des zevg vnd vrchunt disen brief verinsigelten mit meinem insigel. Der sahhe sint zivch: her Vlreich der hofmaister von Chrems, der Wienner hofmaister von dem Haellen, der Gebendorfer, her Vlr der chelner vnd anderherren maer. Ich han auh lazzen gaentzleih allev ansprah hinze Vlreihen. Der brief ist gegeben an sant Thomas apostoli tag anno domini M. CCC vndecimo."}
{"text": "Ich Rudolf der Dorner Erczpriester der nidern Marich ze Steyer, Chor her ze Brixen vnd Pharrer ze Vogan vergich vnd tuen chunt offenbar mit disem prief allen den, die in sehent oder horent lesen, daz ich mit wol bedachtem muet, mit meiner nahsten vreunt willen vnd rat mein aygen guet, daz mich an erbet von meiner mueter, daz gelegen ist dacz Greznitz in den puheln pei sand Giligen oberthalb vnd niderthalb, des Dreuzehenthalber Ember perchreht sint Leybenczer maz vnd ain hueb, da Christan vnd Marin auf gesezzen sint, vnd ain besundern Akcher, den ich dem vorgenanten Christan han gelazzen, den Hertel vor gehabt hat, des dorner holde, Vnd ain getzimmert hofmarch, da Suppan Negoys witbe auf gesezzen ist, vnd ainn weingarten mit allen den rechten, vnd ich ez in nutz vnd in gewer han her pracht, vnd mit alle den, vnd darzu gehoret, gesuecht vnd vngesuecht, gepawen vnd vngepaun, swie ez genant ist, versatzt han meinem herren herm Herdegen von Pettaw, seiner wirtinn vruwen Claren vnd allen iren erben vmb vier vnd Dreuzich march silbers gewegens vnd pin des gentzleich vnd gar gewert vnd lob in daz vorgenant guet ze vertreten vnd schermen vor aller ansprach nach landes recht; tet ich des nicht, swelichen schaden des der vorgenant Herdegen oder sein wirtinn oder ier erben nemen, den schol ich in ablegen an chrieg vnd schullen den haben auf mir vnd auf alle, dev ich han. daz in daz stet beleib, gib ich in disen prief zu ainem vrchund mit meinem anhangunden Insigel Vnd sint des gezeug her Gotfrid von Marchpurch, her Hainreich von Mechsenberch, her fridreich von Loensperch, her Wlfinkch von Holrmues vnd ander pider leut genuench. vnd ist der satz geschehen vnd diser Prief geschriben dacz Pettaw datz den Predigern an dem nachsten Ergtag nach sand Katherein takch, Do nach Christes gepurd waren ergangen Dreuezehenhundert iar vnd darnach in dem neun vnd zwainczigsten iar."}
{"text": "Ich Wernhart von Mezzenpach vergich vnd tvn chvnt allen den, die disen brief lesent oder horent lesen, vmbe die vier Hundert Phvnt wienner phenninge, die ich hern albern von volchenstorf an behabt han vnd da fvr mir mein Herre Hertzoge Albrecht ze Osterreich, ze Steyr vnd ze Chaernden jn geantwurt hat Hundert Phunt vnd zwelif phunt wienner phenninge Geltes aus dem Satze, der hern Albern von volchenstorf stet von dem selben meinem Herren Hertzog albrechten, daz ich dem selben meinem Herren der gult, die er mir ingeantwurt hat fvr die vorgenanten vier Hundert phunt, ledich lazzen han, fvr hvndert phvnt phenninge dar vmb, daz er mir die andern drev Hundert phvnt in gehelffe vnd mir die gult, die ich da fvr inne han, scherm fvr alle ansprach vnd daz er mir auch geholffen sei nach seinen gnaden mit einem rechten alles des, daz ich noch ze Sprechen han hincz hern albern von volchenstorf. vnd dar vber so gib ich meinem herren Hertzoge albrehten disen brief ze einem vrchvnde versigilt mit meinem jnsigil. Diser brief ist geben ze wienne nach Christes gepurt drevtzehen Hvndert iar, dar nach in dem Nevn vnd dreizgisten iar an sant Matheus tage."}
{"text": "Ich Ottl von Goldek tvn chvnt allen den, di dizen prief sehent oder horent lezen, daz di herren vnd div sampnung ze Raitenhaslach wurd angechlait vmb den hof datz Gvntzenperg von vren Gedrauten der Pfnurrinn vnd enprasten ir mein herren von Raitenhaslach vor mir vnd vor minem gewaltigen rihter datz Tytmening auf der offen shrann, also gemainchlichen vrag vnd vrtail sagt, vnd ward in ru ertailt an dem selben hof von ir ansprach. Vnd daz der red also sei, dez sint zevg: her Balther von Taufchirchen, her Hainr von Preysing, Ruppreht von Ymzing, Hainr vnd Otl di Lemper, Hainr der Mewer vnd sein svn Perchtold vnd Hainr, Wernhart Zuccswert, Vlr der Mulhamer, Vlr vnd Jans von Pfaeffing, Hainr vnd Otl di Weilhamer vnd Hainr der Weilhamer enhalb des pachs, Fridr der Darm, Hainr der Tren vnd Ortleib dez chelner chneht vnd Christan Chnepfelhart vnd ander erwaerig zevg genug. Vnd daz der red aller also sei, dar vber gib ich Otl von Goldek dizen prief versigelt mit minen insigel der sampnung datz Raitenhaslach ze einem waren vrchvnde. Der prief ist geben datz Tytmening dez jars, do von vnsers herren gepurd waren drevzehen hvndert jar vnd in dem sibenten jar dar nach, dez naehsten montages nah periht nahten."}
{"text": "Ich swester Gedrovt von Waldeke, zten zeiten priorinne ze Tvln, vnd aller der convent der swester in dem vrowenchloster prediger ordens, wir veriehen vnd tvn chvnt allen den, die disen brief sehent vnd in horent lesen, di nv lebent vnd hernach chvnftech sint, daz ein wechsel ist geschehen zwischen vns vnd dem apte von Altenbvrch, vnd mit seines conventes gvtlichen willen vnd mit vnserm willen, also beschaidenlichen an einem acker, der ze Mannelebern ist gelegen, den hat er vns vmbe einen andern acker geben, der ovch da gelegen ist vnd vnser gewesen ist, da vnser holden zwen avf gezimbert habent, vnd hat vns der saelich apte daz ze fvdervnge getan, vns vnd vnserm goteshavs, wan vnser holden niht hovemarche heten. Vnd daz disiv sache vnd der wechsel staete vnd vnzerbrochen beleibe, darvber geben wir in disen brief ze vrchvnde, mit vnser beider jnsigel, ich vorgenantiv priorinne mit meinem jnsigel, vnd des conventes jnsigel. Diser wechsel ist geschehen vnd der brief geschriben nach Christes gebvrt vber drivzehen hvndert iar, vnd in dem nivnten iar, in vnserm chloster ze Tvln, an dem naehsten tage nach sande Potentian tage."}
{"text": "Wir Hainreich, Wernhard vnd Fridereich Grafen von Schowenberch veriehen vnd tun chunt offenlich mit disem prief fur vns vnd vnser erben vnd vnsers lieben pruders Graf Rudolfen seligen chind vnd erben, daz vns vnser gnediger herr Hertzog Albrecht von Osterreich, ze Steyr vnd ze Chernden fur allen den schaden, den wir von dezselben Hertzog Albrechten, seiner pruder vnd vordern wegen genomen haben vnd fur alle die ansprach, so wir zu im vnd zu seinen prudern gehabt haben vnd haben mochten vntz auf disen tag, als der prief geben ist, geschafft vnd geben hat drevzehen hundert phunt wienner phenning, der vns derselb vnser gnediger herre sibenthalb hundert phunt richten vnd weren sol von der maut ze Lyntz in dem nevn vnd vierczigistem Jare nach der gewonlichen purchhut Eberharts von Walse, vnd di andern sibenthalb hundert phunt in dem funfczigistem jare ouch nach dez selben von Waise gewonlichen purchhut. Wer aber, daz wir dez dhaynen weg gesavmt wurden, so mvgen wir vns selber richten von derselben mavt ieglichs iares als vil geltes, als vor geschriben ist mit dezselben vnsers herren guten willen. Ouch sein wir dezselben vnsers herren Hertzog Albrechten vnd seinen sun Hertzog Rudolfen vnd Hertzog Fridereichen vnd irer erben diener worden, vnd sullen in warten mit vnsern vesten, die wir haben in iern landen. Vnd wenn sev vnsers diensts bedurfen, so sullen sev vns denn dar vmb tun als andern irn herren vnd dienern in irn landen. Das luben wier fur vns vnd fur vnser erben vnd fur vnsers egenanten pruders seligen Graf Rudolfen chind vnd erben stet ze halten mit guten trewen, vnd dar vber ze vrchunde geben wier disen prief besigelten mit vnsern insigeln. Der geben ist ze Wienn an svnntag vor sand Johan tag ze Svnnwenten nach Christes gepurte drevzehen hundert iar, darnach in dem acht vnd vierczigistem jare."}
{"text": "Wir Heinr von gotes genaden pfallntz graf ze Reyn, hertzog in Baiern, vergehen offenbar an disem brief, daz Reinolt von Gvtenekk nach vnserm rat, wizzen vnd willen gegeben hat dem gotshavs ze Raitenhaslach einen halben hof ze Svnnpach, der vor halber des gotzhavss waz, vnd wan der vorgenant Reinolt den selben hof gar inne gehabt het vnd auch versetzet het mit anderm gut seinem geswein Reichgern dem Gvntzchofer zv seiner swester Margareten, hat daz selbe gotshavs ze Raitenhaslach den selben hof ze Svnnpach erlediget vnd erlost von dem Gvntzchofer vmb siben pfunt Regenspurger pfenning. Vnd da mit ist der obengenant Reinolt von Gvtenekk vnd gemainleich alle die, die an dem hof icht rechtes heten oder gehaben mochten, gestanden gar vnd gaentzlich von den selben rechten vnd da mit den obengenanten hof ze Svnnpach gegeben dem gotshavs ze Raitenhaslach mit alle dev vnd darzv gehort, besucht vnd vnbesucht, ze einem rechten selgeraet ewichlich ze besitzen an alle ir widerred vnd ansprach. Vnd ze vrchvnd diser sache geben wir disen brief nach ir pet versigelten mit vnserm insigel. Der ist geben ze Purchavsen millesimo CCCmo septimodecimo, an sand Vincencii tag."}
{"text": "In dem namen vnsers herren amen. Allen den, die disen gegenwrtigen brief lesint alder horint lesin, den kvntde ich swester Engilbvrch dv aebtissinne vnd alle der convent von Magginowe, dc wir dem gotshvse ze sante Gallen han gegebin mit allem rehte in den obern hof ze Stamhein vron Adilheide Diethelmis wirtenne von Vrshvsin vnd irv kint, dc sv in den selbin hof horin svn nach hove lvte rehte. Wir verzihin vnz och vnd herre Vlrich der Giel aller anesprache vmbe die selbvn vrown vnd vmbe irv kint ewelich. Dc wir staete behalten, dc da vor gescriben ist, dar vber han wir disin brief gesigilt mit vnsers closters insigel zeinem staeten vrkvnde. Dirre brief wart gegebin ze Magginowe, anno domini M.CC.LXXXXIII. in octava sancti Andree apostoli."}
{"text": "Wir Ott von gotes gnaden hertzog ze Osterr vnd ze Styr enb vnsern getriwen . . dem richter, . . dem rat vnd den burgern gemainleich ze Chrems vnd ze Stain vnser gnad vnd allez gut. Wan wir den erbern geistleichen levten . . dem abbt vnd dem conuent von Raitenhaslah daz phunt phennig, daz si dits jares geben solten von irem hous ze Chrems, alz ir iz an si vordret, abgenomen haben, wan si ez ze recht nicht geben sullen, als evr selbers brief sagent, di si von ev habent, do von gebieten wir ev vesticbleich bi vnsern hulden, daz ir si dar vmb nicht benotet vnd si bi der alten gewonhait an der stevwer beleiben lazzet vnd si dar vber nicht treibet, des wellen wir nicht enberen. Der brief ist geben ze Wienn. an mentag in der osterwochen."}
{"text": "Ich vlreich der Ternwerger vergich vnd tuen chvnt allen den die disen prieff an sehnt oder lesen hornt, die nv lebnt oder her nach chvnftig sind, das mier chvnrats des Holtzer Havsvrawe vro Offmey hat ovfgegeben das lehen das sie von mier gehabt hat also mit weschaidener red das ich chvnraten dem holtzer ierem wiert vnd ier selben vron Offmeyn das selbe gvet wider lich ze rechtem lehen, vnd das selb gvet ist gelegen ze Egendorf der hof ier ansiedel vnd ze Revdnich ein hofstat vnd was dar zv gehort ze veld vnd ze dorf vnd das viertail des zehnts, des hofs ze parschalich, vnd ovch alles das guet, das sie vro Offmey von mier ze lehen gehabt, das han ich im vnd ovch ier den vorgenanten levten gelichen ze rechtem lehen, an den zehent datz vrowendorf vnd das dev red stet vnd vnzewrochen weleib gib ich Chvnraten dem Holtzer vnd seiner Havsvrawen vron Offmeyn disen prief versigelt mit meinem insigel. Des sind zevich her herwort von wielantstal weichhart der Gawel, Ott vnd Wolfker sein prueder der Traysmer Leupolt der Smitzperger Nycla der Helfues vnd anderr frvm levt genvch den dev red chvnt ist. Der prieff ist gegeben do von Crists gepurt ergangen warn Tavsent jar drev hvndert jar dar nach in dem zehentem jar."}
{"text": "JCH Michel der Vetendorffer vnd ich Nicla der jud vergehen vnd tuen chund allen lewten, daz wier mit wolbedachtem muet vnd mit guetleichem willen in geantwuert haben recht vnd redleich aws vnser nutz vnd gewer in di iren Dem erwirdigen vnd geistleichen herren Abpt Nicla ze Garsten vnd seinem gotzhaws die Gueter datz Moln, di wier gechauft haben von dem erbern chnecht Thomann dem Haiden vnd seinen erben, die wier auch gechauft haben von dem Gelt, daz der erber Ritter her Symon der Venkk seliger dem egenanten gotzhaws geschafft hat, vnd haben daz getan in der beschaiden, daz wier noch all vnser erben furbas dhain ansprach gegen den Guetern haben noch gewynnen schullen noch mugen weder mit recht noch an recht, vnd tuen vns auch des ze furtzicht mit dem gegenwurtigen prief, Daz di red also stet vnd vnuerchert beleib, Darvber geben wir obgenante Michel der utendorffer vnd Nicla der jud fuer vns vnd fur all vnser erben den prief versigelt mit vnser paider anhangunden insigeln vnd durch pezzer sicherhait mit der zwayer erbern Perchtolds am aygen vnd Hermans des Mulrieder anhangunden insigeln, di irew insigel zu zeug dar an gehangen habent, in an schaden, der prief ist geben, do man zalt von Christes gepuertt dreutzehen Hundert iar, darnach in dem Siben vnd sibentzigistem jare An vnser frawn tag zu der Liechtmesse."}
{"text": "Wir Albrecht vnd Ott, von gots gnaden Herczogen ze Osterreich, cze Styer vnd ze Chernden Tun chunt mit disem brieff, daz fur vns chome der Erber geistlich man der Probst von walthousen, des prief wir gesehen haben, daz er recht hat zu allen den zehenden, si sein gestift oder vngestiftet, die in sand Jorgen Pharr, die im vnd seinen Gotshous zugehoret, gelegen sind. Da von gebieten wir allen, den der prief gezaigt wirt, swie die genant sind, ernstlich vnd wellen, daz si im noch seinem Gotshous an den selben zehenten dhain irrung noch beswerung tvn, vnd emphelhen ouch irm vogtt, den si itzund habend oder furbaz gewinnent, von vnsern wegen ernstlich vnd wellen ouch, daz in derselb auf den obgenanten zehenten schirm, daz in von nieman dhain gwalt noch vnrecht beschehe in dheinen weg. Der brief ist geben ze wienn des nahsten vreytags nach Sand Margreten tag, anno domini Millesimo, CCCmo Tricesimo Octauo."}
{"text": "Ich Nycla der alt richter datz Sand Polten und ich Chvnegunt sein hausvrow und alle unser erben wir verjehen und tuen chunt allen den di den prief an sehent oder horent lesen, die nu lebent und her nach chunftig sint, daz wir haben gechauft einen zehent von dem Haider, der unser lehen gewesen ist von dem gotshaus Sand Polten; den selben zehent haben wir auch ze chaufen geben der samnung des vor genanten gotshaus Sand Polten den herren auf ir oblai umb zwair min dreizzich phunt phening wienner munz, der wir reht und redleich gewert sein. Wir wellen auch des selben zehentez der egenanten herren scherm und gewer sein fur alle ansprach, als lehens reht ist in dem land ze Osterreich. Nementsev dar uber dehainen schaden mit reht an dem ob genanten zehent, den schul wir in ab legen und schuln daz haben auf allen dem guet daz wir haben in dem land ze Osterreich. Daz in di red also staet und unzebrochen beleib, dar uber so gib ich Nycla der altrichter disen prief versigelt mit meinem insigel zu einem urchund und staeten sicherhait diser sache, und han gebeten auch den erbern herren hern Wilhalm techent ze Pilichdorf und zu den zeiten amtman datz Sand Polten und hern Jansen den chamerer ze den zeiten richter in der selben stat, daz di baid ir insigel an den prief gehangen habent zu einem gezeug. Und sint mit samt in gezeug der wandlung: her Wolfhart der Chunter, her Chunrat der Eysner, her Heinreich der Wiser, Chunrat der Schreiber und ander erber laeut den daz wol chunt ist. Der prief ist geben datz Sand Polten, nach Christes geburt uber dreuzehen hundert jar dar nach in dem siben und dreizzkisten jar, an sand Michels tag."}
{"text": "Wir graue Johans von Habspurg vnd graue Wernher von Honberg kunden vnd veriechen allen den, dien disen brief sechent oder horent lesen, das wir offenlich veriechen vnd vns des erkennen an disem brief, das wir alle die vogtei, die wir haben vber du guter, du das gozhus von den Einsidellen an horent, du gelegen sint vserdhalb dem berge, dem man nemmet Ezzlin, du von alter die herschaft von Raprectswile an horten, wir heigen si in vnser hant oder wir heigen si verbas vurluchen, haben von dem vorgunanden gozhus von dien Ensidellen ze rechtem lechen, als wir es von vnsern vordem, andern erberren luten vnd och mit offen brieuen vernomen han. Vnd ze einem offen vrkunde dir vergicht, so geben wir graue Johans von Habspurg der vorgunande vur vns vnd den vorgunanden grauen Werhern vnsern vettern, des vogt vnd phleger wir sin, disen brief offenlich busigelt mit vnserm ingusigel. Dis buschach ze Raprectswile, do man zalte von gottes geburte druzehenhundert jar, dar nach in dem ein vnd zwenzigostem jare an dem nechsten zistag vor sant Georien dult. Ich graue Wernher von Honberg der vorgunande vergich einer offen warheit der vorguscriben dingen, vnd dar vmbe, wan ich selber eigen ingusigel ze disen ziten nicht enhan, so binde ich mich mit budachtem mute vnder das ingusigel des vorguscriben grauen Johans von Habspurg mines vetters rechten vogtes vnd och phlegers. Dis buschach in der vorgunanden zal iaren vnd och tages."}
{"text": "Wir bruder Herdegen von Rechberg sant Joh. ordens des heiligen spitals von Jerusalem commendur des hvses ze Wediswille vnd wir die bruder gemeinlich des selben huses tugen kvnt allen, die disen brief an sechent oder horent lesen, dz fur vns kam fro Margreta, du Joh. saeligen Gamlensteins elichu wirtin was, mit Rud. Gamlenstein ir svn vnd gaben vf an vnser hant mit bedachtem mute vnd mit gesvndem libe jungfro Claren Heinrichs Gamlensteins tochter, du vnsers gotzhuses eigen ist, dz gut, dz gelegen ist ze dien Hutten, vnd ein geteillit waz des gutes hern Peters von Hunaberg, dz selbe gut jerlich giltz sechzechen mut kernen, sechs mal habern, ein halb viertel anken, ein zigern vnd zwei hunr, disu vorgeschriben guter fro Margareta Joh. saeligen Gamlensteines wirtin vnd Rud. ir sun vns vf geben hant ze jungfro Claren handen, vnd hant sich och verzichen aller der ansprache rechtunge vnd e hafti, so su oder ir nachkomen iemer gewinnen mochtin in kein weg an dz vorg gut. Wan sol och wissen, dz du e genande jvngfro Clare mit disem vorbenemten gute nicht tun sol noch in keinen weg veraenderren wan mit vnser wissende gunst vnd gutem willen. Weri och, dz du vorg jungfro Clara sturbi vnd dz vorgeschriben gut, dz ir gegeben ist fur achzig march silbers, dz si dz nicht verandert hetti bi ir lebtagen, so sol dz selbe gut gentzlich gevallen sin an jvngfro Claren rechten erben. Vnd ze einem waren vnd steten vrkunde der vorgeschriben dingen so geben wir bruder Herdegen von Rechberg vorgeschriben disen brief besigelt mit vnsrem vnd des huses ze Wediswille eigennen ingsigelen. Dis beschach vnd wart dirre brief geben, do man zalte von gottes geburte druzechen hvndert jar, dar nach in dem siben vnd vierzigosten jare, an dem nechsten samstag vor sant Georiien tage."}
{"text": "Ich Hanns der Weydner von Obern Weyden vergich fur mich vnd fur alle mein erben vnd tun chunt offenleichen mit dem brief, daz wir vnuerschaidenleich zusampt vns versatzt haben zu rechtem gewern vnd selbstscholn meinen lieben vetern Pernharten den Weydner von Zaukendorff vnd sein erben hintz Hannsen dem Gueller vnd hintz seinen erben vmb dreizzig phunt wienner phenning, die mein vorgenanten Hannsen dez Weydner Haimstewr sind von meiner erern hausurown vrown Katrein, der Fruelingerinn tochter, der got genad, vnd darumb mein erben den vorgenanten meinen vetern Pernharten den Weydner vnd sein erben, als pald ez zu schulden chumpt nach meinem tod, ledigen vnd losen sullen von dem vorgenanten Hannsen dem Gueller vnd von seinen erben an allen iren schaden. Tun wir dez nicht, swaz si sein denn furbaz schaden nement ze christen oder ze Juden, ez sey mit czerung, laistung, potscheften, nachraisen oder mit gerichten oder welherlay schaden si sein nement, den der vorgenant Pernhart mein veter oder sein erben, oder wer vns mit dem brief an seiner stat mant, ir ains vngesworn pey seinen Trewn gesprechen mag an ayd vnd an allew ander bewaerung, denselben schaden, swie so der genant ist, den sullen si in allen ausrichten vnd widerchern zusampt dem vorgenannten gelt an alle widerred vnd an alleniren schaden, vnd sullen auch si daz haben vnuerschaidenleich vnd auf allem vnserm guet, daz ich nach meinem tod hinder mein lazz, daz wir in dem lande ze Osterreich haben oder wo wir ez haben, wir sein lebentig oder tod, douon in denne der landesfurst, oder wer den gewalt an seiner stat hat, an allez furbot vnd an allew chlag phant von vns antwurten sol, wann si nach meines dez vorgenanten Hannsens dez Weydner Tod hinder der gewerschafft nicht lenger sten wollent, swo si auf vnser hab zaigent, als verre, daz si sich selber damit ledigen vnd losen von dem vorgenanten Hannsen dem Gueller vnd von seinen erben vmb hauptguet vnd vmb schaden gantz vnd gar, vnd daz si auch selben douon gericht werden allez dez schadens, den si sein nement, als vorgeschriben stet. Daz geluben wir in allez gantz vnd stet ze haben mit vnsern trewn an aydes stat vnd an allez geuer. Vnd daruber so gib ich in den brief versigilten ich vorgenanter Hanns der Weydner mit meinem Insigil, vnd dez ist geczewg der erber Chunrat der Magens von Protezz durch meiner pet willen mit seinem anhangundem Insigil, im an schaden. Der brief ist geben nach Christs gepurd drewczehen hundert Jar darnach in dem sechs vnd achczigistem Jar, an sand Peter vnd sand Pauls abent."}
{"text": "Allen, die disen gegenwurtigen brief ansehent oder horent lesen, kunde ich Vdelhilt Johansen von Stainach elichu wirtenne vnd verijch des offenlich an disem brief, daz ich mitt des selben Johansen mins elichen wirts williger verhengde, gutem willen vnd gunst gesunde libes vnd mutes mitt guter vorbetrachtung daz hus vnd hofstatt vnd hofrayti ze Arbon gelegen, daz man da nemt im Kilchhof, dero aigenschafft mitt allen iren zugehorden der herren vnd des gotzhus ze Pfauers ist sant Benedicten ordens in Kurer bistum gelegen, von minem herren dem abbt vnd dem selben gotzhus recht vnd redelich mir vnd allen minen erben vnd nachkomen enpfangen hab ze ainem rechten erbzinslehen vmb zway hundert guter ganguisch eweklich jarlichs zinses ie entzwischen wihennachten vnd der vasenacht den herren gen Pfauers ze antwurtende, mitt solicher gedingt, wenne ich oder min erben oder nachkomen oder ie der, in des hant danne daz vorgenant hus vnd hofstatt oder hofrayti stat, den vorgenanten zinse allen aller jarlichs in den tagen, als vor ist beschaiden, gen Pfauers nit antwurtent, so hatt ie danne der abbt vnd daz gotzhus ze Pfauers du recht ze dem vorgenanten hus vnd hofstatt vnd hofrayti, du si och anderswa hant von recht oder von gewonhait ze den zinslehenn, da in ir zins vberssessen wirt. Vnd ze warem vrkunde der warhait aller dirre dinge gib ich inon disen brief mitt minem vnd mins obgenanten elichen wirts insigeln besigelten. Ich der vorgenant Johans von Stainach verijch och offenlich mit disem brief, daz diz alles vnd iegelichs besunder mitt minem guten volkomnen willen vnd gunst zu gangen vnd vollefurt ist, vnd dez ze ainer warhait hab ich min insigel gehenkt an disen brief. Der ist geben, do man von Cristes geburt zalt drutzehundert jar, dar nach in dem vierden vnd viertzgosten jar, an aller kindelin tag."}
{"text": "Ich Gerunkch und ich Mert prueder die Redlaer von Sichten berkch und unser erben vergehen und tuen chunt allen den di disen brief ansehent oder hoernt lesen, die nu lebent und hernach chunftig sind, daz wier mit wol bedachtem muet, mit guetlichem willen, ze der zeit da wier es mit recht wol getuen machten, recht und redlich verchauft haben unsers rechten vrein aigens daz wier gehabt haben, zwen metzen waitz, aecht metzen choerns und aecht metzen habern geltes und zehen schillinge wiennaer phenning geltes minner fumf phenning di gelegen sind datz Rapotendorf in Chappellaer pharr auf ainer hueb do zder zeit Michel auf sitzt. Dasselb guet mit allen ern nuetzen und rechten, als wier das unversprochenlich in aigens nutz und gewer an alle erbvogtei inngehabt und her pracht haben, und auch mit alle di und dar zue gehoert ze veld und ze dorfe, es sei gestift oder ungestift, versuecht oder unversuecht, wie das genant ist oder woe das gelegen ist, haben wier verchauft und geben umb neun und zwainzg phund wiennaer phenning, der wier gionzlich verricht und gewert sein, dem erwierdigen und geistlichem herren hern Vlreichen dem Veyrtager probst des goetshaus datz sand Poelten und dem convent gemainlich daselbs, also daz seu und ier nachkoemen das fuerwas an alle erbvogtei ledichlich und vreilich haben suellen und allen iern fruemen da mit schaffen mit verchaufen versetzen und geben wem seu wellen an allen chrieg und iersal. Auch sein wier des ier recht gewern und scherm fuer alle ansprach, als aigens recht ist und des landes recht in Oesterreich. Get in fuorwas dar an icht ab mit recht oder ob seu mit recht icht chriegs oder ansprach dar an gewunnen, von wem das wer, das sullen wier in alles ausrichten ablegen und widerchern, und suellen seu das haben auf uns und auf alle dem guet das wier haben in dem lande ze Oesterreich, wier sein lebentig oder tod. Des ze urchund geb wier ich Gerunkch und Mert die Redlaer von Sichtenberkch den brief versiglt mit unsern insigellen und mit Wernhartes des druchsetzen insigel und mit Paulen des Redlaer insigl unsers vettern die wier des vleizzi gepeten haben, daz seu der sach zeugen sind mit iern insigellen. Geben datz sand Poelten, nach Christes gep dreuzehen hundert jar darnach in dem sechs und sechzgistem jare, an sand Ulreichs tag."}
{"text": "Ich Vlrich der Schawr, mein Hawsfraw vnd allen vnser Erben Wir fur gechen vnd Tuen chund offenbar mit dem brif, allen den di in ansechent horent oder lesent, daz wir mit wolbedachtem muet Recht vnd Redleichen fur saczt haben zu ainem Rechtn saczz Reyprechten vnd seiner Hawsfraw Katreyn vnd allen irn Erbrn alle vnsre Recht, di wir haben auf der Hueb zu Fiechtelpach gelegen in Hoffchircher pharr, vmb Aydleff phund winener phennig, der wir gancz vnd gar gericht vnd gewerd sein in solicher schaiden das wir nicht her wider schullen lasen von der Liechtmess di nu hin ist, vber drew gancze Jar dar nach ist all Jar Jerlichen Lasung zu vnser vrawn Tag zu der Liechttmess for virzehen Tag Oder hin nach in virzehen Tagen vmb dew Obgenant phening in solichr peschaiden, daz si Jerlichen da von dienn vnd Raichen schullen den Obgenanten dinst der durich Recht von der Obgenanten Hueb gefallen scholl, Er sey chlain Oder grazz meinem lieben Herrn dem Apt von geysten vnd seinem goczhawss da selb. Wir sein auch dez obgenanten sacz ir gewer an aller stat da in sein not geschiecht. ging in ander gewerschafft icht ab mit dem Recht waz si dez schaden nemen, den schullen wir in auz Richten vnd wider chern, daz schullen si haben dacz vnz vnd dacz vnsern Trewn darzu auf aller vnser Hab wo wir di haben fur suecht vnd vnuersucht. Daz in di Red stat vnd vnuerscherd peleib, dar vbr geben wir in den Offen brif fursigelt mit dez Erbern weysen Ritter Jnsigel Herrn Vlreich dez Anhanger di zeyt phleger zu Starchenberch anhangunden Jnsigl vnd vnder Vlreich dez Pranntsteter anhangundem Jnsigel di si an den brif gehanngen habent durich vnser vleizzigen ped willen in paiden vnd all ir paider Erben an schaden dar vnder ich mich Obgenanter Vlreich der Schawr fur pind vnd all mein Erben alz daz stat zu haben daz oben an dem brif fur schriben stet, Der brif ist geben nach christi gepurd drewczehen Hunder Jar dar nach in dem geleich Achczkisten Jar am nachsten Freytag for sand Gregorigen Tag in der fasten."}
{"text": "Wir Geori von gottes gnaden abt des gotzhus ze sant Gallen, das an alles mittel zugehoret dem stul ze Rom, veriehen vnd tun kunt mit disem brief allen, die in ansehent lesent oder horent lesen, das fur vns kamen ze Wil in vnser stat, do wir offenlich ze geriht sassen, vnser lieber getruwer Albreht von Lindenberg schulthaiss ze Wil mit frow Elisabethen siner elichen husfrowen Burkarts saligen des Nagels elichen tohter vnd offenoten da mit fursprechen vnd sprachen, daz su mit guter vorbetrahtung vnd beschaidenhait durch got vnd durch ir vnd ir vordem selen nutz vnd hailes willen willeklich vnd frilich redlich vnd reht geben hettin den zehenden ze Nidrenwille mit allen rehten nutzen vnd gewonhaiten vnd mit aller zugehord, der ir reht ledig aigen war, swoster Claren von gottes verhengnust abtissinne des conuentes ze Tannikon des selben Albrehts von Lindenberg swoster iren nachkomen vnd dem selben conuent gemainlich ze Tannikon, vnd woltin inen den selben zehenden vfgeben vertgon vnd zu iren handen bringen, vnd baten vns ze erfarn an ainer vrtail, wie su das tun soltin, das es kraft hetti nu vnd hienach, do fragten wir vrtail vmb vnd ward ertailt mit gemainer vrtail, daz der vorgenemt Albreht von Lindenberg das mit siner hand an des gerihtes stab tun solt vnd das die vorgenemt Elisabeth nam ainen vogt an dem ring, wen si wolt, mit des vorgenemten ir elichen mannes willen, vnd aber dann beschah, als reht war, do nam si ze vogt Eberhart Koffman burger ze Wil mit des vorgenemten ir elichen mannes willen, dem och wir die vogtye nach vnsers gotzhus gewonhait verlihen vmb die sach, do batt ir aber die selb Elisabeth mit dem selben ir vogt ze erfarn an ainer vrtail, wie si nu farn solt, als reht war, do fragten wir vrtail vmb vnd ward ertailt mit gemainer vrtail, daz si der selb ir vogt furen solt ze drin malen vsser des gerihtes ring vnd si ze ieglichem mal fragen, ob si es vmbetwunglich tat vnd willeklich vnd gern tun wolt, vnd dann mit ir vnd mit des selben ir vogtes handen an des gerihtes stab das tun solt, vnd daz es also wol kraft hetti nach dem rehten, do furt si der selb ir vogt ze drin malen vsser des gerihtes ring vnd fragt si ze ieglichem mal, als im vormals ertailt ward, ob si es vnbetwungenlich tat vnd willeklich vnd gern tun wolt, der sait och ze dem dritten mal bi sinem aid, dz si im ze ieglichem mal gesait hetti, daz si es vnbetwungenlich tat vnd willeklich vnd gern tun wolt, vnd gab do ze stet der vorgenemt Albreht von Lindenberg mit siner hand vnd och die selb Elisabeth mit ir vnd mit ir vogtes handen den selben zehenden ze Nidrenwille mit allen rehten nutzen vnd gewonhaiten vnd mit allem dem, so von reht vnd von gewonhait darzu vnd darin gehort, ledklich vf an des gerihtes stab zu der vorgenemten swoster Claren vnd des conuents handen ze Tannikon vnd sasten och do die selben swoster Claren vnd den conuent gemainlich ze Tannikon vnd setzent su mit disem brief in gewalt vnd in gewer des selben zehenden, als reht sitte vnd gewonlich was vnd als mit rehter gemainer vrtail ertailt ward, vnd entzigent sich och do ze stett die vorgenemten Albreht von Lindenberg mit siner hand vnd och die vorgenemt Elisabeth mit ir vnd mit des selben ir vogtes handen vnd entsihent sich mit disem brief fur sich fur alle ir erben vnd nachkomen gen der selben swoster Claren gen ir nachkomen vnd gen dem selben conuent ze Tannikon aller aigenschaft aller lehenschaft aller manschaft aller gewer aller kuntschaft aller zugnust lut vnd brief alles rehten gaistliches vnd weltliches gerihtes aller vordrung vnd ansprach, so si zu dem vorgenemten zehenden ald daran hatten oder hernach iemer gewinnen mohtin von reht von gewonhait oder von dehainen andren sachen. Vnd des ze ainer warhait henken wir abt Geori dauorgenemt vnser insigel an disen brief. Darnach veriehen wir die vorgenemten Albreht von Lindenberg, Elisabeth sin elichi husfrow vnd Eberhart Koffman vogt in diser vorgenemten sach ain gantz warhait aller diser vorgenemter ding vnd daz alles das war ist, das der erwirdig vnser gnadiger herr abt Geori dauorgenemt von vns veriehen hatt an disem brief, vnd ze merer sicherhait der selben ding henken wir och vnsri insigel an disen brief. Der geben ist ze Wil an dem nahsten donrstag vor sant Gallen tag in dem jar, do man zalt von gottes geburt druzehen hundert jar vnd darnach in dem ain vnd sibentzigosten jar."}
{"text": "Ich Reichel der walich fridreichs des Walchen Svn, vergich fur mich vnd all mein erben offenbar mit dem allen lewten ycz lebentigen vnd hernach chunftigen vmb die Tuech, sa die purger von Reichenhall verloren haben bey Chemmatn, do mit ich beschuldigt ward vnd dar vmb meinem Herren Hern Hainreichen von Walse die zit Houbtman ob der Ens an stat meiner gnadigen Herren der Herczogen von Osterrich Chlag vber mich chomen was. vnd mich vmb die selben Chlag jn seiner venchnuss gehabt hat, aus der selben venchnuzz mich mein frewnd vnd erberr erpeten haben, Jn der mazz, das mein frewnt noch jemand von meinen wegen von derselben venchnuss vnd beschuldnuss wegen meinen gnedigen Herren den Herczogen von Osterreich noch den Jren meinem obgenanten Herren Hern Hainrichen von Walse vnd allen den seinen vnd den Burgern von Reichenhall vnd gen allen den, die mit wort, vnd mit werchen an der egenanten meiner venchnuss schuld haben, nymmer mer desterr veinter sein sollen vnd dar vmb mit Jn mit recht noch an recht dhainer weis nichts ze schaffen sollen haben. Ich lob vnd verhaizz auch mit meinen trewn, Das ich hinfur gen meinen obgenanten Herren den Herczogen, gen meinen Herren Hern Hainreichen von walse vnd wider alle die jren vmb dhainerlay handel, wie sa der benant wer, nymmer nichts getun will, Jn dhainer weis an geuerd. Jch versprich auch an aides stat, Das ich denn, sa die tuech genommen haben, rechterr veint sein vnd haizzen will vnd iren schaden trachten will, Als ain veint dem andern vngeuerdlich tun sol, vncz als lang das si meiner Herren . . der Herczogen von Osterreich vnd Hern Hainreichs von Walse gnad vnd huld habent, vnd das ich vnd mein erben das, vnd vor an dem brif geschriben vnd begriffen ist, genczleich stet haben vnd volfueren wellen, Des hab ich obgenanter Reichel einen Starchen aid gesworn hincz got vnd allen seinen heiligen. Wer aber, das ich das inndert vber fur vnd des pruchig vnd ausgengig wurd oder das von meinen wegen gemant widerr tatt, des ich mit zwain piderb man redlich vber weist wurd an geuerd, So bin ich meinen Herren den Herczogen von Osterreich vnd Hern Hainrichen von Walse leibs vnd guts veruallen an alle gnad, do mit si denn handeln vnd tun mugen, wie si des verlustet, Vnd sol mich denn, ob ich des also vallig wirdt, widerr si nyemand halden noch dar jnne dhainer freyung genyessen. vnd des also ze vrchund gib ich zu gueter gedachtnuss den brif besigelten mit meinem aigem anhangunden Insigel vnd der sache zu einer geczewgnuss mit meiner liben frewnd hern Reicharts des Walichs vnd Karleins von wysen baider anhangunden jnsigel, die der sache domit geczewg sind in vnd iren erben an schaden. Der Geben ist an vnser frown tag zder Schiedung nach Christs gepurd dreuczehn hundert jar, dar nach jn dem acht vnd Sybenczkisten jar."}
{"text": "Wir ulreich von Gotz gnaden probat ze sand Polten und wir Weygant von Gotz gnaden probst ze sand Florian und bayd convent der selben gotzhawser vergehen und tun chunt offenleich mit dem brief umb alle di chrieg und stozz di zwischen uns an ainem tail und zwischen dez erbern geistleichen herren hern Chunratz abt ze Tegernse und seines conventz dez selben gotzhaws an dem andern tail gewesen sind untz auf disen hewtigen tag von dez weinzehentz wegen auf irn weingarten gelegen in der Wochawe, daz wir derselben chrieg und stozz mutwillichleichen und mitgutleichen willen gegangen sein hinder den erwirdigen geistleichen herren hern Ulreichen den abt von dem Chotweig also, swaz der von sein trewen daruber sprech minn oder recht, daz wir daz allez gentzleich stet haben wellen und sullen an allen chrieg und irsal. Nu hat er gesprochen, daz si ir zwo pewnt, di obern und di nidern gelegen in der Wochawe bey Anger, di do stozzent an den nydern weg an ainem tail und an den mitterweg an dem andern tail neben unser obgenanten Ulreichs probst und dez conventz ze sand Polten weingarten und di auch gelegen sind hinder irm hof ze Jeuching, furbaz ewichleich ledig und vrey haben sullen vor allem zehent, si pawn di selber mit irn phenning si verchauffens oder swem se di lazzent. Er hat auch gesprochen, daz si uns furbaz ewichleich von irn zwain weingarten gelegen ze Anger di an ir obgenanten zwo pewnt stozzent und auch von allen irn weingarten gelegen in der Wochawe swie di genant sind, rechtleich zehent geben sullen, si oder wer diselben weingerten von irn wegen inn hat an alle widerred. Wir sullen in auch di gegenburtigen sach besteten mit unsern und auch unserer convent anhangunden insigeln und sullen di raichen datz sand Florian auf sand Merteins tag der nu schirst chumt, und auch uns daz bestetn mit irn anhangunden insigeln und uns di hintz sand Florian raihen sullen. Daruber geben wir in disen brief versigelt mit unserm obgenanten Ulreichs insigel probst ze sand Polten. Datum et actum proxima die sabbati post exaltacionem sancte crucis anno domini Millesimo CCCmo Lx. primo."}
{"text": "Ich Nicht der Reuter ich Osann sein hausfraw und unser eriben wir verjechen, daz wir ze chaufen haben gegeben unsern hof ze Hornarn gelegen in Penwanger pfarr der unser rechts ritter maezzeigs aygen gewesen ist, mit allen den nutzen eren und rechten di durch recht darzu gehorent dem erwerdigen geistleichen unsern lieben gnadeigen heren abpt Ulreich ze Lambach seinem convent und dem goteshaus daselbs umb fumf und achtzik pfunt alter wyenner pfenning der wir von in gantz und gar gericht und gewert sein ze rechten taegen an schaden also beschaidenleich, daz wir den widerchauf haben schullen auf dem vorgenanten hof, ob daz waer daz wir oder unser leiberiben den obgenanten hof inner acht jaren mit unserm aygenhaftem gut losen mochten, so schullen si uns den egenanten hof her wider ze chaufen geben umb die obgenanten fumf und achtzik pfunt pfenning und sol sich der widerchauf vergen vierczechen tag vor sand Jorgen tag oder vierczechen tag hinnach und an chainem tag mer ym jar. waer aber daz sich der widerchauf nicht verging in den jaren alz oben geschrieben stet, so sol der hof des vorgenanten goteshaus ze Lambach gechaufts gut sein eweichleichen, also daz wir hin furbaz nymmer mer chainen widerchauf an dem egenanten hof haben schullen, und waz wir darumb wolden zu spruch haben oder hetten zu dem obgenanten goteshaws ze Lambach mit recht oder an recht, daz hat daz goteshaus und sein verweser an aller stat behabt und wir verlorn. Wir sein auch des chaufs ir recht gewern nach landsrecht ob der Enns, ging in an der gewerschaft icht ab, daz schullen si haben hintz uns und auf aller unser hab wo wir di haben versucht und unversucht. Daz in di red also stet und unverchert beleib, daruber gib ich vorgenanter Nicla der Reuter in den brief versigilten mit mein anhangund insigil, und durch pezzer sicherhait so geben wir ich egenanter Nicla der Reuter und mein eriben dem obgenanten goteshaus zu Lambach den brief versigilten mit des edlen hern hern Rugern von Starchenberg anhangund insigel in des gericht der hof leicht, und mit des erbern weisen ritter hern Hans des Egenpergers und mit der erbern Stephan des Wormtaler Bernharts des Obernhaimer und mit Gerlachs des Pachleiter anhangund insigiln. daz geschechen ist nach Christi geburd dreyczechen hundert jar und darnach in dem vier und sybenczigstem jar des ersten suntags in der vasten."}
{"text": "Ich Chvnrat von volchenstorf tvn chvnt allen den, di disen brief ansehent, daz ich Heinrichen dem widmer meins herren abte vlrichs von Gersten brveder vnd siner hausfrowen Elspeten di hvebe, div da haizzet an der hvebe, datz wolfarn han gelihen ze rehtem lehen und wil ich vnd min svn Dietreich des selben gvetes ir gewer vnd ir herre sin vnd swaz siv bediv chinde mit einander chnehte oder iunchfrowen gewinnent, den selben chinden shvllen wir diselben hvebe leihen, vnd daz in daz lehen vnbechrentz vnd stete beleibe von vns vnd von vnsern nachchomen, dar vmb gib ich in disen briefe bestetigten mit meinem insigel vnd mit den gezevgen, di hie geschriben stent: Her Heinrich prevhafen der oelter, Her Heinrich prevhafen der iunger, Her Vlrich von Tursendorf, Her Ditmar von Tursendorf, Her Ditmar der Shachner, Erchenger der Svltzer, Wulfinch datz Steir, Otto der Milchtopf, Otte der Chersperger, Ortolf cherspcrger, Ortwin, wolfhart, Heinrich liepker, Heinrich der Mauter von Ense vnd ander bideb leute. Ditz ist geshehen nach Christes geburte vber tavsent iar, zwai hvndert iar, Nevntzeg iar vnd Ochte. In der veier tagen ze Ostern."}
{"text": "Ich Ott von Zinzendorf ritter tun chunt vnd vergich offenlich an disem brief allen den die in sehent vnd hoerent lesen, daz ich den hof daz vierde tail der min lehen ist gewesen von dem bischof ze Frisingen vnd von sinem gotshouse, den selben hof Wulfinch von Randekk vnd Ditrich saelig sin bruder von mir ze lehen hetten, daz viertail an dem selben hof vnd den hof halben ze lehen habnt von Sifriden vnd Rudolfen minen vettern von Zinczendorf vnd daz viertail an dem selben hof auch ze lehen hetten von hern Otten dem Travner, nv han ich mein viertail an dem hof daz von mir lehen was, der hof ze nachist leit vor der purch vnd vor dem house ze Randekk minem herren bischof Chunrat von Freysingen vnd sinem gotshouse ouf geben ledichlich vnd han mich des hofs gar vnd gaenczlich verczigen vnd swaz zv dem hof gehoert vnd von alter gehoert hat, besucht vnd vnbesucht, fuer mich vnd fuer alle min erben vnd han dar vmb enpfangen von minem vorgenanten herren bischof Chunrat von Frisingen vnd von sinem gotshouse sechs pfunt Wienner pfenning vnd pin der selben sechs pfunt gar vnd gaenczlich gewert. Vnd ze ainen verchuende han ich minem vorgenanten herren bischof Chunrat vnd sinem gotshouse disen brief geben versigelten mit minem insigel. Der ist gebn ze Waidhouen do von Christes gepuertt woren drivezehen hundert jar vnd dar nach in dem driv vnd drizzigisten jar an dem heilign Oster tag."}
{"text": "Ich Ditmar von Chadav vnd ver Gevt sein heusvrov vergehen an disem brief vnd tuen chund allen den, di nu lebent vnd hernah chuftich sind, daz wir baidev, vnd auch alle vnser gerben, mit willigen mut vnd mit verdachten sinnen haben zwai lehen datz Holnstain gegeben dem chloster vnd apt Seifriden vnd der sammung hintz Altenwurch, durich got vnd auch durich vnser sel willen, vnd dient dev selben zwai lehen ein igleches vierzich phenning vnd vierzich air, vnd sehzehen ches. Vnd ob daz gescheh, des got enwelle, daz vmb di vorgenanten lehen ein irsal wurd oder dhein chriech, von den gerben oder von swelicherlai sach daz geschech, des welle wir scherm sein, ich vorgenanter Ditmar, vnd Chvnrat von Meireis mein geswei, vnd ander vnser vrouent, nah aigens reht vnd nah lantz gwonheit. Vnd daz daz stet beleib vnd vnzerbrochen, darvmb geb wir, ich Ditmar vnd mein geswei Chvnrat von Meireis, disen brief mit vnser beider insigel. Vnd sind der red zeug: her Alber von Chirchperch, her Walwravn von Naschendorf, her Johans von Waidhoven, her Heinrich von Phartstorf, Mychel von Chadav, Wolfhart von Gotschalichs, Perichtolt von Poppen, Wernhart Ohheim, vnd ander ersam leut. Vnd ist daz geschehen, do von Christes burd warn tausent iar, drevhundert iar, darnah im pzelfen iar, an seind Leodegari tach."}
{"text": "Ich Chunrat vnd ich Hertneyd gebruder die Kuchler vnd all vnser erben veriehen vnd thun kunt offenlich mit disem brieff allen den die in an sehent oder horent lesen, dass wir mit guter vorbetrachtung vnd mit rat gekaufft haben vnd chauffen auch mit craft dicz briefs die Burchk vnd festen genant friburg gelegen in dem Weilhart gericht in Nidern Beyern von dem Erwirdigen Hern Hern Lamprecht Bischoff zu Bamberg vnd von Hern Heinrich Techant, Vlrich von Tunfeit Schulmeister vnd gemeinchlich von dem Capitel dez selben Gotzhawss zu Bamberg vnd all irr nachkomen mit gerichten, rechten nutzen, Herscheften vnd vrbarn, Lauten, Waiden, wayden, wiltpan, vederspil, vischwayden, wazzern, Erczten vnd allen gewonhaytten, Manschaft vnd lehen, Stokch vnd stain, Grund vnd Podem, gepaw vnd vngepaw, bestifft vnd vnbestifft besucht vnd vnbesucht mit allen eren vnd rechten, die dar zu gehornt mit aller zu gehorunge, wie die genant sein nichczs auss genumen in aller der Mass als vnser genediger Her Herr Lamprecht bischof zu Bamberg vnd sein fordern die stift vnd festen friburg mit aller irr zugehorung in Weilhart gericht vnd in Rieder Gericht vnd anders wo in eygens gewer herpracht vnd ynn gehabt haben vnd mit namen das kirchenlehen zu Schalichen, Ausgenommen fursten, Grafen, freyenlehen, die die vorbenant Hern in vnd stift selber behalten wollent, vmb vier vnd zweinczig Tawsent gulden, die sie czu irem Goczhaws sichtigen nucz angelegt vnd gechert haben vnd der wir sew gancz vnd gar zu rechter zeit gericht vnd beczalt haben, an allen irn schaden vnd die selben vier vnd zweinczig tausent gulden phenning die wag all wol hetten, Auch ist getaidingt, daz wir die vorbenannt Vest vnd Burk Friburg, vnd vnser erben, vnd waz dar zu gehort als vor geschriben stet von vnserm vorbenanten Hern Lampreht bischof zu Bamberg vnd von seinem Gotzhawss vnd nachkomen zu lehen empfahen sullen vnd sullen in vnd seinem Gotzhawss allez daz schuldig sein, alz ein man seinem Lehen Hern nach Lehens recht schuldig ist zu thun. Auch hat vns der vorbenante bischoff Lamprecht zu Bamberg vnd daz Capitel vnd ir nach kumen die genad tan daz si vns vnd vnsern erben, Sunen, die obgenante vesten mit aller irr zugehorunge alz vorgeschriben ist, leyhen alss oft wir daz begern vnd an si bringen an alle widerred vnd an alle irrung, wer denn dan wir an Sun abgingen, daz der chainer, lebt, so sullen sie vnsern Tochtern vnd allen iren erben leihen die obgenante vest friburg an alle widerred vnd alle irrung. Auch ist zu mercken, ob wir obgenannte Chunrad und Hertneyd gebruder vnd vnser erben die obgenante vest friburg mit aller irr zugehorungen verseczen oder verkauffen wolten, wem wir denn die vest friburg verseczen oder verkauffen, denselben vnd iren erben sol der obgenant bischof Lamprecht zu bamberg vnd di Stift vnd ir nachkumen die vest friburg leyhen vnd alle wider red vnd an alle irrung, alss oft daz zu schulden chumpt in solicher beschaidenheit daz di selben vnd ir erben sullen gepunden sein, dez wir obgenante Kuchler Chunrad vnd Hertneyd vnd vnser erben da von gepunden sein. Si sullen vns auch alle die brieff geben vnd antworten, die si vber die obgenante vesten friburg, die si vnd ir Goczhawss habent, von wem die sew sein anchomen angever, vnd ob der brieff keiner verfallen wer, der vns vnd vnsern erben sein niht geantwort wurd, wo der furbas funden wurd oder furcham, der sol genczlich tod vnd ab sein vnd kain kraft mer haben vnd sol vns vnd vnsern erben auch furbass an dem kauff keinen schaden bringen vnd hat auch der vorgenannte bischof Lamprecht vnd die Stift zu Bamberg gelobt die obgenannte vest friburg furbass in rechter gewerschaft zu schirmen vnd zu freien vor aller ansprach vnd zu dem rechten vertretten mit geistlichen reht alss geistleichs rechcz recht ist angeuer vnd mit weltleichem gericht nach kauffs, nach eygens, nach Lehens vnd nach des Landes reht vnd gewonheit in Nydern Beyern Jar vnd tag. Tetten si dez nicht, welichen schaden wir dann des nemen, wi so der genent wer, den sullen si vns genczleich aussrichten, gelten vnd wider kern an allen vnssern schaden vnd sullen denselben schaden haben auff des Goczhawses Hab, wo si die haben ynner lantz oder auzzer Lantz, vnd daz alles zu einem waren vrkunt Geben wir in den vnsern brieff mit vnssern obgenanten Chunrad vnd Hartneyd gebruder den Kuchlern aygen anhangenden Jnsigeln versigelt, der geben ist vnd geschah am suntag nach sand Dyonisien tag nach Cristi geburt drewzehend hundert Jar vnd in dem Siben vnd Sibenczigsten Jare."}
{"text": "Ich dietrich der sench von tobra, tuen chvnt allen den. die disen brief an sehent oder hoerent. daz vns Chvenrat der ladendorfer hat vns aufgegeben, mit seinem gueten willen daz lehen in der trefnich, hinter dem holz, da per auf sitzet, daz selbe lehen han ich auf gegeben meinem herren apt chuenraden von seitensteten, vnd seinem goteshavs, also, daz ich hie zwischen vnd phingsten sol im meiner prueder willen dar zue gewinnen, vnd ob ich des niht tuen, so sol allez daz ledich sein an alle ansprach, daz ich von dem vorgenanten herren apt chvenraden vnd von seinem goteshavs han, ez irre danne ehaftiu not zehant, vnd ehaftiu not vur chvmt, so sol ich laisten, daz ich gelobt han, Daz daz stet sei. da gib ich vber disen brief, bestetiget mit meinem insigel."}
{"text": "Ich Sophei von Schoychenstain vergich und tun chund allen die disen brief horent, sehent oder lesent, die nuen und hernach chunftig sind, das ich mit verdachtem muet und gutlichem willen und verhengknusse meiner erben und chinde das ist Wulfings meins suns und Gerdrovten meiner tochter, verchauft han und hingeben meins rechten aigens neun jeuch holz das do haist in dem Ekke und leit zwischen Wilhalmspurgch und Ochsenburch, umb vierzehen schilling wienner muens, der ich auch schon gewert pin, der erbern frawen fraun Geiselen von Ochsenburch mit allem recht, als ich es in aigens gewer ledichlich an ansprach herpracht han, doch mit so beschaidner rede, ob ir das vorgenant holz iemant ze streit oder ze chrieg tue, das ich und mein erben ir das bescherm sol noch landsrecht, und welhen schaden si des nimbt, denn sol si haben auf allem aigen und guet das ich in der gegent han. Und darumb das diser gewerft, chaufbrief und red stet beleib und ungemaligt, gib ich ir zu einer ewigen stetichait disen brief versigilt mit meinem insigel, mit den zeugen die hie benant und geschriben sind, das ist: her Chunrad von Arnstain, her Dietreich von dem Hewslein, her Weychart von Ramenstain und sein bruder her Ulrich und ander erbar leut genug. Diser brief ist geben, do von Christi gepurde waren ergangen tausent jar dreuhundert jar in dem funften jare, an sand Georigen tag."}
{"text": "ICH Symon der Eytenperger vergich mitsampt meiner hawsfrawen und mit allen unser paider erben, umb die vier gueter di hernach geschriben stent, der aines ist gelegen in dem Winthag aines an dem Hohekk pey dem Raday ain hueb auf dem Stainveld pei der Steyer in der Stainpekcher pfarr und aines genant an der Od gelegen zwischen den wazzern in Garstner pfarr, daz alles vreys aygen ist, und ain wisen gelegen pei dem Hochekk di leben ist von dem herczogen, daz ich vorgenanter Symon Eytenberger alles miteinander gechaufft han von den erbern lewten Lewtolden dem Stainrewtter Dietmaren und Ulreichen den Weczlen und von allen iren erben umb ein gelt des ich sew gancz und gar han gewert und verricht und daz herchomen ist von meinem lieben vettern hern Symonn dem Venkken seligen, daz ich diselben vorgenanten gueter und wisen mit aller zuegehornuzz damit ich seu gechaufft han mit aller meiner erben guetleich will und gunst han gegeben zu dem gotshaus dacz Garsten in desselben gotshauzz nucz und gewer ledichleich durich Got und durich des egenanten hern Symons des Venkken meins vettern dem Got genad sel und durich aller unsrer vorvodern und aller gelaubigen sel hail willen alz er daz selb hat an seinen lezsten zeiten richtichleich geschafft, und ist daz geschehen in solher maynung, daz ich vorgenanter Symon Eytenberger mein hausfraw und unser paider erben chain ansprach furbaz nicht mer haben schullen auf dieselben genanten vier gueter und wisen, und schullen auch derselben gueter und wisen des vorgenanten gotshaus gwer sein fur all ansprach wo im des durfft geschiecht nach dem lancz recht und nach der prief sag di uns di obgenanten erbern lewt daruber habent gegeben. Mit urchund des priefs den ich oftgenanter Symon Eytenperger gib daruber zu einer waren sichherhait versigelt mit meinem anhangundem insigel, und sind des zeug mit iren insigeln die erbern lewt Goetfrid der Sinczenperger Perchtolt an dem Aygen Nikla der Jud von Rueczing. Der prief ist gegeben nach Christi gepurd uber drewczehenhundert jar darnach in dem drew und sybenczkisten jar an des heiligen chrewcz tag in dem herbst."}
{"text": "Ich vro Katherei von Wunnberch vergich vnd tvn chvnt allen den, die disen prief lesent oder horent lesen, die nv sint oder hernach chvnfftich werdent, Daz ich mit verdachtem mvte vnd nach meiner frewnte rate vnd mit aller meiner chinde vnd meiner Erben gvteleichem willen meinen hof, der do leit datz Drozze vnd der mein rechtez aigen ist gewesen, han recht vnd redeleich Probst Gervngen vnd dem Convente von walthausen ze chauffen gegeben mit allem dem recht, vnd ich in vnd meine Erben haben gehabt peidev ze dorf vnd ze velde, vmb zehen vnd vmb hvndert phvnt phening wienner mvnczze, derselben phening habent si mich sechtzk phvnt phening gewert recht vnd gaentzleich ze der zeit, als mir wart gelobt, vnd fvr die andern fvntzk phunt phening shvllen si mir vritz an meinen Tode ein herren phrvnt gaentzleich geben alle jar an Ezzen vnd an trinchen. Vnd dvreh pezzer sicherhait vergich Ich dev egenant vro Kathrei von wunnberch, daz ich mich desselben hofez mit sampt meinen Erben han recht vnd redeleich verzigen, d;iz wir furbaz daran dhain reht shvllen haben. Iz sol avch daz vorgenant Goteshovs von walthausen, dem ich vnd meine Erben denselben hof haben nach Lantzrecht ze Osterreich avf gegeben, damit seinen frvme schaffen in ze versetzen vnd ze verchavffen, swem iz welle. Vnd daz die rede staet vnd vnzeprochen beleibe, darvber gib Ich die egenant vro Katherei von wunberch dem vorgenanten Probst Gervngen vnd seinem Conventte desselben Goteshovs ze walthavsen disen prief ze einem waren zevge vnd vnd ze einem offen vrehvnde diser sache versigelt mit hern alber jnsigel von Volchenstorf, mit hern Jansen jnsigel von Chappelle, mit hern Gvndacherz Insigel des Werder von Drozze, mit Otteinz meinez prvder des wiemberger Insigel vnd aveh versigelt mit Ottenz des Nevneker meines aidem jnsigel. Diser prief ist gegeben, do von Christes gepvrtt waren ergangen drevtzehen hvndert Jar, in dem dreitzehentem darnach an dem naechstem sand Michelstag."}
{"text": "Ich her Walther der Maier von Altstettin ritter kunde allen den, die disen brief sehent, lesent alder horint lesen, daz ich die zinse, daz sint zehen mut kerne und driu malter habern, diu ich alliu jar nam von dem gut ze Tuffenbach, die mir stundint zehen marke silbers, ledig und lar han gelan dem gotzhuse ze sant Gallen und ich der zehen marke silbers, dar umbe si mir stundint, gar und ganzelich gewert bin. Und wil daz wer sin vur mich und vur min sun und min erben, daz wir dehain buntnust noch dehain recht me habint zu den zinsen und zu phanden, wan ich des silbers mit barem gut gewert bin. Und loboti daz mit guten truwen, ob ich dehain brief han ald noch vinde umbe daz selbe phande, daz ich den minem herren dem .. abt von sant Gallen und dem convent wider gib, an allen vurzog. Und daz diz vorgescriben dinge war si, craft hab und stat belibe, so henke ich her Walther der maier von Altstettin ritter min insigel an disen brief ze ainem euwigen urkunde der warhait. Diz geschach und wart dirre brief geben ze sant Gallen, do man zalt von gottes geburte driuzehenhundert jar und dar nach in dem sechzehenden jar, an der mitwochun nach unserre vrouwn tage, als si ze himel fure."}
{"text": "Ich Walther herr ze der Alten Klingen ze den ziten pfleger vnd versecher Albr. des Merlers wilent Albreht Merlers salgen elichen suns vergich mit vrkund dis briefs, daz mich der erwirdig furst Cun von gottes gnaden abt des gotzhus ze sant Gaullen an des obgenanten Albreht Merlers statt vnd zu sinen handen gantzlich vnd gar gewert vnd bezalt hat nun pfund pfen alles guter vnd genamer Costentzer muns, mit derselben summ geltes er geledgot vnd erlost hat den pfandschatz der zwaiger mut kernen gelts vsser der muli ze Rikkenbach, die des vorgenanten Albreht Merlers salgen wips vnd Albrehts iro suns pfand warent von dem gotzhus ze sant Gallen. Vnd dar vmb so sag ich wissentklich vnd wolbedahtklich den vorgenanten abt Cunen vnd sin nachkomen vnd och daz obgenant sin gotzhus fur mich vnd fur den obgenanten Albrehten Merler vnd fur alle vnser erben vmb die vorgenanten nun pfund pfen vnd vmb den vorgeschribnen pfandschatz gantzlich vnd gar quidt ledig vnd los mit vrkund dis briefs, der besigelt ist mit minem insigel vnd geben ze der Alten Klingen vf miner vestin an dem nahsten zinstag nach sant Niclaus tag, anno domini MCCCLXXX septimo."}
{"text": "Ich Ludwig der Alt vorstmaister vnd nv Richter ze wyen vnd ich Margret sein Housfrowe vnd vnser Erben vnd ich Seyfrid sein sun vnd Katrey sein Housfrowe vnd vnser Erben wier vergechen vnd tun chunt allen den, di disen brief sechent, lesent oder hornt lesen, Daz wier vnuerschaidenleich gelten schuln dem Edeln Herren hern Eberharten von walsse zv der Zeit Lantrichter ob der Ens vnd sein Erben Hundert March Silbers wyenner gewichtz ie zwen vnd Subenzig grosser Pehemmischer phennig fur ein igleich march, vnd der wier in richten suln an sant Mychelstag, der schirest chumt an allen furzug. Tet wier des nicht, swelichen schaden er dar vber nem fur den vorgenanten tag an Juden oder an Christen, den sull wier im ab legen vnd sol daz haben ouf vns vnd ouf aller vnser hab, di wier haben in dem Lant ze Osterreich, wer aber daz, daz her Eberhart von walsse nicht enber, des got nicht engeb, so sei wier allen sein Erben aller der gelub gepunten ze volfurn, di vor verschriben sint, vnd zv einem vrchund geb wier im disen brief versigelt mit vnsern Insigeln. Der brief ist geben nach Christes gepurd vber Drevzehen Hundert jar jn dem Naun vnd zwaintzgstem Jar, dar nach an sant Jorgen tag."}
{"text": "Wir Heinrich der Elter vnnd Heinrich vnnd Wernhart die Jungern von Schawnberg veriehen an disem Brieff vnd thun allen den chunt, die jn nu zestunt vnnd chunftechlich vernemment, datz wir dem Gotteshause ze Subn, datz von vnsern vodern, den Got genade, gestifftet ist vnd dess wir Vogt vnd Herrn sein, so getan recht niwen, als jtz an vnserer mauttestet ze Ascha von vnsern vodern gehabt hat, vnd wollen vnd geben jn das recht, swas itz Weins vnd Kornes ze Oesterreiche hab, datz ze Subn in daz Hause ze spise gehore, dass daz desselben Gotteshauses Probst, Herr oder Pfleger, swer die sin, ze Aschach vnbeswaret an alle Mautte fur furn vnd daz jm dan state vnd vnuercheret belibe von vns vnd von allen vnsern nachkommen. Dess geb wir disen Brieff ze einen Vrchunde vnd ze einer staette versigelten mit vnsern Insigelen. Diser rede sind geziuge Herr Sibrant von Geltinge, H. Dietmair von Aisterscheing, H. Sighart von Grube, H. Vlr. von Weidenholtze, Vlr. Geltinger, Vlr. der Strachner, Wernher von Portzhaim, Wernher von Rotenfels, Vlr. von Impendorf, Christian der Sisslinger vnd ander piuder Liute. Diser Brieff ist gegeben ze Schawnberg an S. Kattrinetag, do von Christes geburt waren ergangen tausent Jar, dreihundert Jar vnd darnach in dem ersten Jar."}
{"text": "Ich Gunther zu den zeiten spitaler des spitals an dem Piern vergich vnd tun chunt allen den di disen brief lesent oder horent lesen di nu lebent vnd hernach chunftich sind, daz ich mit gutem willen mit verdachtem mut zu der zeit do ich ez ze recht wol getun mochte, recht vnd redleich verlihen haben dem erbern herren hern Otackchern dem Rorer vnde seiner hausurowen vron Katrein nur ze leibgeding zu ir baider lebtagen einen hof gelegen in dem Garstenthal, haizzet die Staynwant, vnd alles daz daz darzu gehoret, es sei gestift oder vngestift, versucht oder vnuersucht, swie so daz genant ist, mit allen den nutzen vnd rechten als in Dietreich der Pudminger vnd sein hausurow vrow Chunigunt von mir vnd von dem egenanten meinem gotshaus ze leibgeding gehabt habent vnd die auch mir dazselb ir leibgeding vnbetwungenthleich wider auf gegeben habent also mit ausgenomener rede, daz der egenant her Otakcher der Rorer vnd sein hausurowe vro Katrei den vorgenanten hof vnd alles daz daz darzu gehoret als vor verschriben ist, in nutz vnd in gewer suln inne haben vnuerchumert vnd vngeergert vntz an ir baider tode als leibgedings recht ist, vnd nach ir baider tode, so sol mir vnd meinen nachchomen, swer denne dez egenanten gotshaws spitaler ist, vnd dem selben gotshaws der vorgenant hof vnd alles daz daz darzu gehoret als vor verschriben ist, gaentzleich aller ding wider ledich sein in alle dem rechten, als er vor zu dem egenanten gotshaws gehoret hat also, daz denne furbas nach ir baider tode chainer irr erben auf den selben hof noch auf alles daz daz dar zu gehoret nichts ze vodern noch ze sprechen sol haben weder vmb vil noch vmb wenig an ir varund gut, daz her Otakcher der Rorer vnd sein hausurow vrow Katrey denne auf dem egenanten hof habent, des suln si vollen gewalt vnd recht haben ze schaffen vnd ze geben swem si wellent an allen ierresal. Vnd daz disew sache furbas also staet vnd vnzerbrochen beleibe, darvber so gib ich obgenanter Gunther dem vorgenanten erbern herren hern Otakchern demRorer vnd seiner hausurowen vron Katrein disen brief zu einem warn vrchunde diser sach versigilten mit meinem aygen insigil vnd mit des egenanten meins gotshaus insigil des spitals an dem Piern. Der prief ist geben nach Christes geburt drewtzehen hundert iar darnach in dem acht vnd fumfczgisten iar des nachsten eritags vor mitter vasten."}
{"text": "ICH Hainreich der Chersperger mein hausfraw und unser paider erben wier verjehen, umb daz guetel genant di Sumermul gelegen pei Lantzenperg in Hedigeinsperger pfarr daz unser rechts vreys aygen ist, daz wier dasselb guetel mit allen den ern rechten und nutzen so durich recht darzue gehort alz wier ez inne haben gehabt, geben ze chauffen Artolfen an der Strazz zder zeit Gerstner amman, seiner hausfrawn und ier payder erben aus unsrer nutz und gewer in di ier ledichleich umb fumfundzwaintzk pfunt pfening wienner munzz der wir von in gantz und gar gewert sein und verricht in sogetaner maynung, daz wier desselben genanten guetleins an der Sumermul schullen ir scherm und ir gewer sein fur alleu ansprach, alz solher gueter recht ist und des landes recht und gewonhait ob der Ens. Daz in daz allez von uns staet beleib und unverchert, daruber zu ainem urchund der worhait gib ich in obgenanter Hainreich der Chersperger den prief versigelt mit meinem anhangunden insigel und mit meines lieben prueder insigel Artolfs des Chersperger, und zu ainer waren zeugnuss der handlung versigelt mit der erbern lewt insigel Otten des Stadler Niclas des juden Gerharts des Chalinger. Der prief ist geben nach Christs gepurd uber dreutzehenhundert jar darnach in dem aecht und sechczkisten jar an sand Gedrawten tag in der vazsten."}
{"text": "Wir Wenczlaw von gnaden Romischer kunig zu allen zeiten merer des reichs vnd kunig zu Beheim bekennen vnd tun kunt offenlichen mit disem briue allen den, dy yn sehen oder horen lezen, das wir durch manigualdige truwe vnd nucze dinste, die der erwirdig Gerge apte des gotshuses zu sand Gallen sand Benedicten orden vnser vnd des reichs furst vnd lieber andechtiger vnsern voruarn an dem reiche Romischen keisern vnd kunigen vnd mit namen dem allir durchluchtigistem furstem vnd herren hern Karle Romischem keisere zu allen zeiten merer des reichs vnd kunig zu Beheim vnserm lieben herren vnd vater getrwlichen vnd nuczlichen getan hat, vns selber noch tun sol vnd mag in kunftigen zeiten, vnd ouch darumb, das wir denselben egenanten Gergen apt zu sand Gallen vnd sein gotshus in vnsern vnd des reichs dinsten vnd truwen williger vnd bereiter machen mugen, mit wolbedachtem mute von sunderm geheisse des egenanten vnsers lieben herren vnd vater keiser Karl vnd ouch mit gutem rate vnser vnd des reichs fursten vnd lieben getruwen zu hant, als wir zu Frankenfurt eyn Romischer kunig gekorn vnd zu Ache gecronet wurden, demselben Gergen seinem gotshus vnd nachkomen apten zu sand Gallen bestetiget vornewet vnd confirmiret haben bestetigen vornewen vnd confirmiren ym mit kraft dicz briues rechtir wissen vnd Romischer kuniglicher mechte alle vnd iegliche seine vnd des gotshuses zu sand Gallen lehen rechte gnade freyheit vnd gute gewonheite, dy er von vnsern voruarn an dem reiche Romischen keisern vnd kunigen vnd besunder von vnserm lieben herren vnd vater gehabt vnd herbracht hat, vnd ouch alle priuilegien hantuesten vnd briue, die er darubir hat, also das er vnd sein nachkomen apte zu sand Gallen bey denselben seinen vnd seines gotshuses lewten rechten gnaden freyheiten vnd gueten gewonheiten nach lawte vnd sage der egenanten seiner priuilegien hantuesten vnd briue, als dieselben in allen seinen puncten articlen meynungen vnd stucken von wort zu wort begriffen sein, ewiclichen beleiben sol von vns vnsern nachkomen an dem reiche vnd allirmeniglich vngehindert, glicherweis als ob alle seine sulche priuilegien hantuesten vnd briue von wort zu worte in disem brieff begriffen weren. Mit vrkund dicz briues vorsigelt mit vnserr kuniglichen maiestat insigel. Der geben ist zu Frankenfurt nach Crists geburt dreyczenhundirt jar vnd darnach in dem sechsvndsibenczigstem jare, an sand Jacobs tage des heiligen czwelfboten, vnserr reiche des Behemischen im vyrczendem vnd des Romischen in dem ersten jare."}
{"text": "Wir dis nachgeschribnen Eberhart vnd Albreht von Burglon gebruder ritter veriehen vnd tunt kund offenlich allermenglichem mit disem brief, daz fur vns kam ze Burglon vf vnser vestin der erber man Walther Iberger von Schwartzenbach vf disen tag, alz dirr brief geben ist, vnd zogt vns ainen offnen brief, der besigelt was mit her Johansen von Stettfurt korherren Zurich insigel, mit demselben brief vns der ietzgenant her Johans von Stettfurt ledklich vnd frilich ze vnsern handen vffgab vnd sand die schupuzz ze Stettfurt gelegen, die man nempt des Obernherters schupuzz vnd etwann galt sehs stuk, mit allen rechten nutzen gewonhaiten vnd mit aller zugehord, die sin lehen von vns was, vnd batt vns mit demselben brief, daz wir dieselben schupuzz lihen wolten dem obgenanten Walthern Iberger ze rechtem lehen. Vnd nach dem do wir denselben vffsendbrief aigenlich verhorten vnd wol verstunden, do batt vns och do ze stett der egenant Walther Iberger flissklich vnd ernstlich, daz wir im dieselben schupuzz ze rechtem lehen lihen wolten. Dar vmb erhorten wir gnadklich des obgenanten her Johansen von Stettfurt vnd och Walther Ibergers ernstlich bett vnd lihen do ze stett vnd lihent och baid wissentklich redlich vnd recht mit disem brief demselben Walthern Iberger die obgenant schupuzz ze Stettfurt gelegen mit allen rechten nutzen zinsen gewonhaiten vnd mit aller zugehord ze rechtem lehen vnd in lehens wis an geuard. Vnd ist dis alles beschehen vnd volfurt mit aller gewarsamin worten gebarden vnd getaten, so dar zu von recht ald von gewonhait gehorten nutz ald noturftig warent, an geuard. Vnd des alles ze offem vrkund der warhait so haben wir baid vnsru insigel offenlich gehenkt an disen brief. Der geben ist vf vnser obgenanten vestin an dem hailgen balm aubent, do man zalt von Cristus geburt druzehenhundert vnd ahtzig jar, dar nach in dem ahtenden jar."}
{"text": "Ich Walchuen der Weichselpech und ich Peter der Ruspech und ich Margret di Ruspechin sein muter und ich Gerig und Rvedel pruder die Smidwechn und ich Peters di Smidwechin ir muter und ich Albel der Siernicher und ich Chvnigund di Sirnicherin sein muter und all unser erbn wir veriehn und tuen chund mit dem prief, daz wir uns verzign habn und auch verczeichen aller der ansprich, di wir gehabt habn hincz dem gut auf dem Schachn, daweilln Wolhart aufgesessn ist, daz unser ochm Ruger der Weichselpech, dem got genad, hat gebn seiner tochter Annen und Jansen, Hainreich sun auf dem Schachn, irm wirt und alln irn erbn, daz se mit dem vorgenanten gut alln irin frum schaffn schulln, alz in daz aller pest chumt und fugt, an alle irrung mit unserm gutleichm willn nach des prief sag, den si von dem vorgenantn Rugern dem Weichselpechn unsers ochms habnt. Und daz di red stat und unczebrochn weleib, daruber geb wir in den prief versigelten mit unsern anhangundn insigiln und wir vorgenanten vrown Margret di Ruspechin und Peters di Smidwechin und Chunigund di Sirnicherin verpintn uns under unser vorgenantn sun insigeln aller der gelub stat ze haben, di an dem prief geschribn stent, wan wir aygner insigiln nicht habn. Und dez sind auch geczeugn di erbern Niclo der Hager von Timdorf und Stephan der Schrofer mit irn anhangundn insigiln in an schaden. Gebn ze Oberndorf nach Christi gepurd drewczehnhundert iar, darnach in dem drey und sibnczigistm iar dez nachstn mantags nach dem heilign ostertag."}
{"text": "Ich Ulreich und ich Rudolf pruder von Eberstorff und unser erben vergehen offenlich mit disem brif, daz wir uns des mit unsern trewn an alls gever verlubt und verpunden haben gegen unserm vettern hern Petrein von Eberstorff obrister Chamerer in Osterreich um di anderthalb hundert phunt wienner phenig darumbe wir in zusambt uns unverschaidenleich ze purgel gesaczt haben hincz unserm swager Dietmarn dem Rorer und hincz sein hausfrowen vrown Anna und hincz bayder erben die si mit einander gewinnent, daz wir in von derselben purgelschaft genczleich ledigen und losen sullen an allen seinen schaden an sand Jorigen tag der schierist chumt. Tun wir des nicht, welhen schaden er dehne derselben purgelsehaft furbaz nymt wie der schad genant ist das ainer bey seinen trewn gesagen mag, denselben schaden sullen wir in gancz und gar ablegen und widercheren und sol auch er daz haben auf uns unverschaidenleich und auf allem unserm gut daz wir haben in dem lande ze Osterreich wir sein lebentig oder tod. Und daruber so gib ich Ulreich von Eberstorff im disen brif zu einem waren urkund diser sache versigilten mit meinem insigil und mit meines ohayms insigil Hannsen von Sunnberch der diser sache zewg ist mit seinem insigil, und wand ich egenanter Rudolf von Eberstorff selber nicht aygens iusigils han, so verpint ich mich mit meinen trewn under der egenanten insigiln alles daz stet ze haben und ze leisten daz vorgeschriben stet. Der brif ist geben ze Wienne nach Christes gepurt dreuczehen hundert jar darnach in dem fumf und sechczigistem jare an sand Johanns abent zu sunnebenten."}
{"text": "Ich Lewppolt der Moll und ich Mechthild sein hausvrow und ich Lewppolt sein sun vergehen und tuen chunt allen den di disen brief an sehent oder hoernt lesen, di nu lebent oder hernach chuenftig sind, das wir mit verdachtem muet und unbedwungenlichen, mit guetleichem willen und mit aller unsrer nachsten freunt rat haben ze choufen geben unserm herren probst Hainreichen und der sammung des gotzhauses datz Sand Poelten umb sechzig phunt phenning wienner muenz und zwai phunt ze leichouf das lehen daz wir datz Spretzarn von in ze lehen heten, das jerleichen dienen schol ze rechter dienst zeit sechs und zwainzig metzen chorns und dreizzig metzen habern mit der chorn mazze, und an sand Michelstag zwo genz und zwai huenr, und ze weinachten zwen ches und ze vaschang zwai huenr, und ze ostern zwen ches und sechzig air, und ze phingsten zwen ches. Wier haben in auch ledichleich ze choufen gegeben umb diselben phenning unsern zechent den wir auch von in ze lehen heten, des sechs lehen sind datz Aefing und datz Distelbuerkch ze dritel auz einem hof, und datz Rewt und datz Jegering achtzehen jeuchart, und datz Spretzarn von anderthalben lehen und von einer hofstat, und einen halben schober chorns und einen halben schober habern von einem lehen auch datz Spretzarn. Wier schullen auch fuerbas nimmer mer dehain zueversicht dar zue haben noch gewinnen, und schullen auch des vorgenanten zehents und auch des lechens gewern sein, als landes recht ist in Osterreich. Iz aischten auch unser hern an uns der vorgenant probst mit all der sammung, ob wir icht brief von in hieten uber daz vorgeschriben guet, di schulten wier in wider geben. Do sagt wir in pei unsern trewn, daz wier dehainen brief von in daruber nie enphangen hieten; doch ze pezzer sicherhait und ze ganzer stetichait geb wir den vorgenanten herren disen offen brief ze einem sichtigen uerchuend diser sache versigelt mit hern Alrams von Emlung insigel, der zten zeiten richter was datz sand Poelten, wann wir selben aigens insigels nicht en haben Der sache sind auch gezeug di erbern leut die hernach geschriben sind, das ist: Ulreich der Zaenndel, Heinr. der Prunner und sein prueder Sighart, Chuenrat der Nendorffer, Chunrat der Czeis, Heinrich der Notzman, Andre und Nicla di Mollnn und ander piderb leut genueg, den di sache chunt und gewizzen ist. Der brief ist geben do von Christs gepurd ergangen warn dreuzehen hundert jar darnach in dem ains und zwainzigistem jar, des nachsten vreitags nach unser vrown tag zu der liechtmezz."}
{"text": "Wier Probst Seifrid von Gots gnaden sand Goerigen gotshaus datz Hertzogenbuerch. vnd wier alle die samnung des selben conuents. Veriehen vnd tuen chund an dem prief allen den die in sechent. lesent. oder hoerent lesen. die nv lebent vnd hernach chumftich sind. daz vns in vnser Oblay der erber herr. her Weichart von Retelperig hat gegeben zbai phunt gelts. wienner muniz. die man dient an sand Michels tag. vnd ligent auf vber lent. die haizent auf der wis. van den man dient an suben phenning. fumfzechen schilling. vnd die andern suben vnd dreizk ligent auf gerten. daz selb guet leit alz vm daz haus ze Retelperig. allen vnsern frum do mit ze schafen. sam mit anderm vnserm aigen. die selben gult hat er vns gegeben durich seiner sel vnd aller seiner vadern sel willen. wesunderleich. daz wier im seinen lartag dar vm wegen schullen mit vigili vnd mit selmess. als andern erbern leuten. vnd wann wier des nicht tuen. so schol sich der nachst erib des guets vnderwinden. vntzen daz wier den lartag wegen als er geschaft ist. Dar vber geb wier var genanter Probst Seifrid sand Goerigen gotshaus ze Hertzogenburch. vnd wier alle die samnung des selben conuents disen prief zue ainem vrchund diser sach, versigelt vnd westet mit vnserm insigel vnd mit vnsers Conuents insigel. Der prief ist gegeben noch Christes gepuerd vber dreutzechen hundert lar, dar noch indem dreu vnd viertzkisten lar. an sand Elspeten tag."}
{"text": "Ich Johans Molitor von Wil tun kunt vnd vergich offenlich mit vrkund dis briefs, das mir der beschaiden Johans Zili statschriber ze sant Gallen aht pfunt haller guter vnd gaber, die er von der burger vnd der stat wegen ze sant Gallen mir lobte ze gebenn von mines gnadigen herren abt Cunen des gotzhus ze sant Gallen insigel wegen, das ich in hankte an den brief, den in der selb min herr gab, der da sait vmb ir stat altu reht, gantzlich vnd gar geben gewert vnd bezalt hat. Vnd darumb so sag ich die selben stat vnd die burger ze sant Gallen vnd ir nachkomen vnd den selben Johansen Zilin vnd sin erben vnd hern Hainr. Zilin sinen bruder, den er mir darumb versetzt hatt, vmb das selb gelt gantzlich quit ledig vnd los fur mich vnd min erben. Mit vrkund dis brief versigelt ze rugg mit minem vfgetrukten insigel. Dat. feria secunda proxima post festum beati Nycolai episcopi anno domini M.CCC.LXXVIIII."}
{"text": "ICh Chvnrat von Arnstain vnd ich Weichart von Arnstain wir veriehen vnd tun chvnt allen den, die disen prief lesent oder horent lesen, die nv lebent vnd hernah chvnftieh sint, Daz vnser gesweie her fridreich der Peier mit seiner erben gvtem willen vnd gvnst vnd mit verdahtem mvte verchavft hat seins rehten Aigens vnd seins rehten lehens daz havs Sevsenecke vnd alles, das dar zv gehoret an Aigen, levten, An verlehentem gvte, jn vrbar ze holtz, ze velde vnd ze dorf, iz sei gestift oder vngestift, versucht oder vnversvcht, swie so iz genant ist, vmb fivnf Hvndert phvnt wienner phenninge, der er reht vnd redlichen gewert ist, dem erbaern manne hern Hainrichen von walsse vnd seiner havsvrowen vron Elzbeten vnd allen irn erben ledichlichen vnd vreilichen ze haben vnd allen irn frvmen da mit ze schaffen, verchavffen, versetzen vnd geben, swem sie wellen An allen irresal. Vnd wand vnsers gesweien chint des vorgenanten hern fridriches des Peyer vro Ofmeye vnd vro Elzbet noch niht vogtpaere sint, da von so setzen wir vns ich Chvnrat von Arnstain vnd ich weichart von Arnstain vnversaidenlichen fur sie dem vorgenanten hern Hainrichen von Walsse vnd seiner havsvrowen vron Elzbeten Vnd allen irn Erben vber daz vorgenant havs Sevsenecke vnd vber daz dar zv gehoret ze velde vnd ze dorf, swie so daz genant ist, ze rehtem scherme fvr all Ansprache nah des landes reht ze Osterreiche vnd geben in dar vber disen prief ze Ainem sihtigen vrchvnde vnd ze Ainem offen gezevge vnd ze Ainer ewigen vestnvnge diser Sache versigilten mit vnsern Insigiln; Vnd sint auch des gezevg her fridrich der Havsecker, her Albrecht der Stvchs von Travtmannestorf, her Otte von Zelkingen, her Eberhart von Walsse, her Vlrich vnd her fridrich sein prveder vnd Ander frvme levte genvch, den dise sache wohl chvnt ist. Diser prief ist geben ze Wienne, do von Christes gebvrt waren ergangen Drev zehen Hvndert jar, in dem Dritten Jare, dar nah An sand Marien Magdalenen tage."}
{"text": "Wier bruder Otto gehaizzen apt von zwetl vnd di Samnunge gemain Tun chunt allen den, di disen prief nu oder hernach sehent oder horent lesen, daz vns der erber herr her Eberhart von waltse mit aller seinnr erben gutem willen vnd zu einem ewigen selgeret gegeben hat sechtzehen pfunt geltel seines freien aygens datz Reintal, daz er vm sein aigens gut datz dem Smierlein von velsperch gechaufft hat, vnd einen weingarten datz Stain pei der witstat mit solher beschaidenhait, daz man alle freitag in dem iar, di weil daz chloster stet, ie dem herren vnd dem pruder da von geben schol ein gewachssen stuch guter vische oder ein schuzzel chlaeiner vische zu aller der pfruent vnd pitantz, die man in sust geben schol, nur swann di Samnunge pei ainem muez vastet oder swann man des freitags ein dienst geit, so schol man daz selb stuche oder di selb schuzzel vische des nechsten tags vor oder hin nach geben, swenn ez den prudern aller pesste fugt, auf di red, daz di selb Samnung di vorgenanten herschaft immer vnd immer dest paz in ierm gepet hab vnd doch besunderleich schull wier ier gehugnuzz haben mit einein iar tag lebntiger vnd toter alle iar an dem prehen tag, so schol man ouch ie dem bruder zwai stuch vissch geben. Vnd swanne daz dienst also nicht gegeben wurt, sam vor geschriben stet, so schullen sein nechsten erben den apt zwir oder dreistund daran manen, daz daz vor geschriben glub gentzleich gelaistet werd; Geschech des denn nicht, so schullen diselben erben sich der vorgenanten gullt vnderwinden vnd schullen di geben auf ein ander gots hous, swo seu aller pesste verlustet. Wolt aber her Eberhart der vorgenant von waltse oder sein Sun di vorgenant gullt wider losen oder aus wechsseln, so schullen si vnserm chloster als vil guter gullt wider geben an allen ouf schub vnd an allen chrieg. Die sache alle als sie vor genant sint, die lub wier gentzleich behalten vnd laisten pei vnsern trewen an all arig lisstte. vnd darumb so hab wier zu einem warn vrchund vber alle di sache disen gegenburtigen prief gegeben dem offt e genanten hern Eberharten von waltse vnd seinen erben versiglten mit vnserm insigel. Des sint ouch gezeug pruder Herwort der preial, bruder Ruger der vnder preial, pruder Arnolt der Ober Chellner, pruder Dietreich der Spitaler, pruder Gregorius der Chamrer vnd ander frumer leut genuch. Ditz dinch ist geschehen vnd der prief ist gegeben datz Zwetl in dem Chloster, do man von christes gepurd zalt dreutzehen hundert iar, darnach in dem achtzehentem iar an sant Thomans tag."}
{"text": "Wir Albrecht von gotes genaden bischove ze Passaw verjehen offenbar mit disem brieve allen den die in sehent, lesent oder horent lesen das Dietreich von Weizzenberch und Ott sein bruder und Agnes sein hausfraw mit veraintem muet und mit gutlichem willen und gunst aller irer erben, zu der zeit do sie es wol getun mochten, uns und unserem gotshaus recht und redlich auf gegeben habent die lehenschaft und den zehend auf vierzehen lehen ze Volkendorf und auf vierzehen luzzen in Poltinger veld, die si emalen von unserem gotzhaus ze lehen gehabt habent, mit allen den nuczen und rechten die darzue gehorent, ze veld und ze dorfe, versucht und unversucht, wie es genant sei. Wir haben auch den selben zehent ze Volkendorf auf den vierzehen lehen und auf den vierzehen luzzen, als vor benennet ist, mit ir gutlichen willen und gunst recht und redlich mit unser hand verlihen, als lehensrecht ist, Wolfharten Chunter unserm burger dacz Sand Polten und seiner hausfrawn Margarethe und allen iren erben, die denselben zehend von denvorgenanten Dietreich und Otten von Weizzenberch und von der vorgenanten Agnesen gechauft habent umb siben und sechzigch phund phenning wienner muns, der si gar und genzlich gewerd sind. Wir verjehen auch, das wir und all unser nachkommen und unser gotshaus der vorgenanten Wolfhartz des Chunter, seiner hausfraw und seiner erben der vorgenanten zehenden herre und gwer sein, als lehen recht ist in Osterreich. Das die sach also stet und unzebrochen beleib, geben wir in disen briefe ze urkund versigelt mit unserm hangunden insigel. Der sach sind zeug: Ulrich der Zendel unser burggrafe ze Schonnpuhel, Altman von Waczmanstorf, Ott der Uecze, Chunrat von Newndorf, Heinr. und Sighart die Prunner, Engelschalch der Fewrer, Chunr. der Ceyse, Nycla der chramer, Bwalbram bei dem tor, Herbot der Slawn, Heinr. der Notzman und ander erber leut, den die sach wol chunt ist. Der brief ist geben datz Sand Polten, an dem ewenbeichtag, nach Christi gepurd dreuzehenhundert jar darnach in dem vier und zwainzigisten jare."}
{"text": "Ich Niklas, hern Jacobs Sun von Eslarn selig, vnd ich Katrey sein hausurow wir vergehen vnd tuen chunt allen den, di den brief lesent oder horent lesen, die nu lebent vnd hernach chunftig sind. Daz wir mit vnser erben gutem willen vnd gunst, mit verdachtem mut vnd mit gesampter hant, ze der zeit, do wir es wol getun mochten, vnd mit des erbern mannes hant Christans des Poherlitzer, ze den zeiten Amptman der Schotten Gut ze Wienn, Recht vnd redleich verchaufft haben vnser Haws, gelegen an sand Peters vreythof ze Wienn zenast hern Christoffers haws von Wulkendorf an aym tail vnd zenast dem Gezzlein bei hern Chunrats haws des Prentzer an dem andern tail, do man von demselben haws alle iar dient den Schotten ze Wienn zwen wienner phenning ze Gruntrecht vnd nicht mer. Daz vorgenant Haws haben wir verchaufft vnd geben mit allen den nutzen vnd rechten, als wir das vnuersprochenleichen in purchrechts gewer herpracht haben vnd als auch ez mit alter herchomen ist, vmb hundert phunt vnd vmb fumf vnd sibentzich phunt wienner phenning, der wir gar vnd gentzleichen verricht vnd gewert sein, dem erbern mann Niclasen dem Luchner, purger ze Wienne, vnd vrown Agnesen seiner hausurown vnd ir baider erben, furbas ledichleich vnd vreileich ze haben vnd allen irn frumen domit ze schaffen, verchauffen, versetzen vnd geben, swem si wellen, an allen chrieg vnd irrsal. Vnd sein auch wir mitsampt vnsern erben vnuerschaidenleich des vorgenanten hawses ir Recht gewern vnd scherm fur alle ansprach, als purchrechts recht ist vnd der Stat recht ze Wienn vnd auch des Landes recht ze Osterreich. Get in furbaz daran icht ab mit recht, oder ob si mit recht icht chriegs oder ansprach daran gewunnen, von swem daz wer, daz sullen wir in allez auzrichten, ablegen vnd widerchern an all ir mue vnd auch an allen irn schaden. Vnd sullen si daz haben auf vns vnd auf vnsern erben vnuerschaidenleich vnd auf allem vnserm gut, daz wir haben in dem Lande ze Osterreich, wir sein lebentig oder tode. Daz der chauf furbaz also staet sey vnd vntzebrochen beleibe, darvber so geben wir in den brief zu einem warn vrchund vnd zu einer ewigen vestigung der sach versigilt mit vnserm Insigil vnd mit hern Christans Insigil des Poherlitzer, ze den zeiten Amptman der Schotten gut ze Wienn, vnd mit vnsers Swagers Insigil des erbern Ritter hern Christoffers von Wulkendorf vnd mit vnsers Vetern Insigil hern Hermans von Eslarn, purger ze Wienn, di der sach getzeugen sint mit irn Insigiln. Der brief ist geben ze Wienn nach Christs geburde drewtzehen Hundert iar darnach in dem zwai vnd sechtzgisten iar, dez naechsten vreytags nach sand Jorigen Tage."}
{"text": "Wir Karl von gotes gnaden Romischer kunig zu allen zeiten merer dez reichs vnd kunig zu Beheim veriehen vnd tun kunt offenlichen mit disem brife, daz wir haben angesehen innige bete, willige gehorsam und getrewe dienste, die vns der erwirdige Herman abbte dez gotshaus zu sant Gallen vnser lieber furste vnd andechtiger vormals getan hat vnd noch getun mag vnd sol in kunftigen zeiten, durch daz sein gotshaus sich gebezzer in vnsern seligen lebtagen vnd zeiten, haben wir von sunderlichen kuniglichen gnaden im vnd allen seinen . . nachkomen vnd dem obgenanten gotshaus zu sant Gallen die gnade getan vnd tun vnd verleihen in genediclichen vnd williclichen mit krafft dicz gegenwertigen brifes zwen jaremerkte vnd jerlichen marckt tage zu Abbteszelle in dem lande bei der kirchen zu haben ierlichen in aller der mazze vnd weise vnd mit allen den rechten nuczen vnd guten gewonheiten, als ander jarmerckte vnd jerliche margketage in andern steten von vnsern voruarnden oder von vns seind bestetigte vnd verlihen, also daz die selben jarmerkte vnd ierlichen marktage alle lewte besuchen mugen vnd sullen vnd dar komen vnd varen nach irem willen. Vnd der selben merckte wirt vnd sol sein einer an dem mantage zu ausgender pfingstwochen vnd der ander marckte der wirt vnd sol sein an sant Mauricien tage iericlichen vnd ewiclichen in kunftigen zeiten. Auch haben wir von suunderlicher kuniglicher gute dem obgenanten abbte vnd allen seinen . . nachkomen vnd auch dem gotshaus zu sant Gallen geben vnd verliehen die zolle auf den obgenanten zwein mercken mit allen iren nutzen rechten vnd zugehorungen in aller der mazze, als sein voruarnden vnd auch er vnd sein . . nachkomen die zolle haben nizzen vnd halten in der stat zu sant Gallen. Mit vrkunde dicze brifes versigelt mit vnserm kuniglichem insigel. Der geben ist zu Kostincz nach Christus geburt dreuczehenhundert jare vnd darnach in dem dreyvndfumfczigstem jare an dem mantage nach sant Matheus tage dez heiligen zwelfboten vnd ewangelisten in dem achten jare vnserre reiche."}
{"text": "Wir Hainrich, Ott und Hainrich von Gots Gnaden Pfalenzgrafen ze Reyn, Herzogen in Baiern veriehen offenbar an disem Brief, dass uns der ersam Abbt Ilsunch und der Convent ze Raitenhaslach mit alter vnd guter Chuntschaft und gewissen ze angegen unsers Rates habent geinnet und beweiset, dass si und ir Gotshaus den zehenten ab unsern Chasten ze Weilhart und ze Oeting von aller vnser Guet, chleiner und grozz, dass wir haben oder gehaben mugen in unsern vorgenanten gerichten ze Wilhart und ze Oeting haben sullen und enpfahen iarlaich an alle unser und unser Amptleut Irrung, und wan wir daz obgenant Gotshaus ze Raitenhaslach alle Zeit furdern wellen und in seinen Rehten meren und minder bechrenchen, .staetigen wir im mit disem Brief nach unsers Rates rat durch unser selber, unser vordern und unser nachchomen Hail und Sailichait der vorgeschriben Rechten des zechenten von unsern Chasten baider ze Wailhart und ze Oeting, dass in der iarlaich gevalle gar und ganzlaich von aller unser Gult, chlainer und grozz, dass darauf gehort, ez sel Getraide, Pfenning, Swein oder ander Gult, swelcherlai Dienst ez sei, an alle unser Amptleut Irrung und Widerred. Waz auch wir unser Urbor verchumbern oder swie wir daz aus unser Gewalt antwurten, dass in den obengenanten Gerichten ist gelegen, do von soll der zehent dem Gotshaus dannoch gevallen, swer ez inne hat in allen den rechten, alz ob ez auf unser Chasten dient, und deruber ze Urchund geben wir disem Brief versigelten mit unsern Insigeln. Der ist geben ze Burghausen, da von Christes Geburt waren tausent Jar, dreuhundert Jar, darnach in dem zwaintzikisten Jar an sant Elspeten Tag."}
{"text": "Ich Loevtbein von Svnberch tun chunt allen den, di disen prif horent und sechent, daz ich und mein hausvro, vro Elspet und alle mein chind darzu unsern willen und unser gunst gegeben haben ledichleich, daz der Rudiger von Prant und vro Margareta sein hosvrowe, pediu mein sweher unde auch mein swiger vrein gebalt haben ze verchofen ir peder gult daz Grozzinck, swem si wellen, an einem manne, den ich offenwar benant han, und daruber, daz der vorgenant mein sweher und auch mein swiger an disen Sachen von minen chinde meinen erben deheinen irresal leiden, so gib ich in peden stetigung uber das vorgnant gelubd hantvest, diu versigelt ist mit dem mein insigel, mit dem hern Pilgreims von Chapelle, mit dem Virichs von dem Havs, mit dem hern Hainrichs von Travn. Des sind zeuck: der her Pilgreim von Chapelle, her Otte von Volchnenstorf, der Heinrich der pfarrer von Soechsen, der Hartmvd, der Vlrich vom Havs, der Eberhart der Harlunch, der Wernhart von Ruspach, der Heinrich von Travn, der Vlrich von Smyda und ander pider leut. Daruber wil ich Levtwein von Svnberch dits gelubds und dirr hantvest hern Rudgers gewer sein. Ditz gelubd ist geschehen dacz Povmgartenperg an unser vrowen abent ze ir schidung."}
{"text": "Ich Dietreich Schench von Dobra tvn chvnt Allen den, di disen brief Ansehent vnd in lesen horent, di nv sint vnd her nah chvmftich sint, daz ich mit miner brvder herrn Sifrides vnd vlreichs gvtem willen gegeben han vmbe Sehs phvnt phenning, der ich gewert bin, dem Erbern manne herrn Hainrich von walsse vnd sinen Erben Ane Dreizich phenning fvmf phvnt verlichens geltes, daz ee min Lehen gewesen ist von minem werden Herren dem Hertzogem Rvdolf von Oesterich. Des selben gvtes het von mir Charl von Hermanstorf einen Hof ze Owe, der dienet zwelf schilling, Friderich der Pecheim drev Lehen ze Chapphaimen, di dienent ein phvnt phenning vnd vlrich von Herbortendorf drei Schilling geltes ze Herbortendorf, Des Imlvnges chint von Steir fvmf schilling geltes ze Dennefurt, Otte von Drister uch Ainlef schilling geltes. Dar vber lob ich, daz ich des vorgenanten gvtes sol vnd wil des vorgenanten hern Hainrichs von walsse vnd siner Erben scherme vnd gewer sin gein aller Ansprach nah des Landes reht vnd gewonheit. Daz disev rede stet vnd vnverchert beleibe, dar vber gib ich im herrn Hainrich von walsse vnd sinen Erben ze einem vrchvnde disen brief mit minem Insigel vnd di gezevge, der namen hie geschriben sint, Daz ist her Eberhart, her vlreich, her friderich von walsse, Her weichart, her Alber vnd Reinprecht von Polnhaim, her vlreich, her Ditrich vnd Alber von Pilhtorf, Hadmar vnd Alber von Schonberch. Der brief ist gegeben nah vnsers Herren Christi gebvrt vber Tavssent Drev Hvndert jare, dar nah in dem Dritten Jare des Svnnetages vor der Liehtmesse."}
{"text": "Ich Vrobein der Ekstain von Perichtolczdorf und ich Elzbet sein hausfraw wir vergehen und tun chunt allen den die disen brief lesent oder hornt lesen, di nu lebent und hernach chunftich sind, das wir mit unser erben gueten willen und gunst mit verdachtem mutt und mit gesampter hant, zu der zeit do wir es wol getuen mochten und mit unsers perkherrn hant Hainreichs des Schuechler herrn Lewpolts seligen sun des Schuechler, verchauft haben unsers rechten chaufguts, das wir mit einander mit gesamter hant erarbait und gechauft haben unsern weingarten gelegen ze Perichtolczdorf in der Winterhagnaw, des ain virtail ist und haist der Vierdung, zenachst Hainreichs weingarten des Schaentleins, da man von dem egenanten unserm weingarten alle jar dient dem vorgenanten Hainreichen dem Schuechler einen emmer weins ze perkchrecht und einen wienner phenninkch ze voitrecht und nicht mer. Den vorgenanten weingarten haben wir recht und redleich verchauft und geben mit alle dem nucz und rechten als wir inn unversprochenleich in perchrechts gewer herpracht haben umb zwai und zwainzich phunt und umb sechzig phenning wienner munz, der wir gar und genzlich gewert sein, der erber frawen Kathrein Vlreichs seligen witib des Deutenpekchen von Sannd Polten und iren erben oder wem si den vorgenanten weingarten, den si witiben weis umb irr ledigs varund gutt gechauft hat, schaft oder geit furbas ledichleich und vreileich ze haben und allen iren frumen damit schaffen, verchaufen verseczen und geben wem si wellen an allen irsall; und sein auch wir ich Vrobein der Ekstain und ich Elspet sein hausfraw und alle unser erben unverschaidenleich des vorgenanten weingarten der egenanten frawn Kathrein und ir erben oder wem si denselben weingarten schaft oder geit, recht geweren und scherm fur alle ansprach als perchrechts recht ist und des landes recht ze Osterreich. War aber das si furbas mit recht an demselben weingarten icht chriegs oder ansprach gewunnen, von wem das wer, was si des schaden nement, das sullen wir inn alles ausrichten und widerchern an allen iren schaden. Und sullen auch si das haben auf uns unverschaidenleich und auf allem unserm gutt das wir haben in dem lande ze Osterreich, wir sein lebentich oder tode. Und das diser chauf furbas also stet und unzebrochen beleibe, und wand wir selber nicht aigens insigls haben, darumb so geben wir inn disen brief zu ainem waren urchunde und ze ainer ewigen vestnung diser sache, versiglten mit des perkcherren insigl Hainreichs des Schuechler hern Leutolts seligen sun des Schuchler und mit herrn Jannsen insigel des Stainpekchen, die wir des vlizzchleich gepeten haben, das si diser sache gezeug sint mit iren insigln und verpint auch wir uns mit unsern trewn an alles gever under derselbn insigel, alles das genzleich stet ze haben und ze laisten das vor an disem brief geschriben stet. Der brief ist geben ze Wienne, nach Christes geburd dreuzehen hundert jarr darnach in dem ains und sechzigistem jarr, des nachsten sambstags vor sand Kathrein tag."}
{"text": "Ich Jobst herre ze Abenpergk vnd ich Nes von Schawnberg geborn sein eleich hawsfrawe veriehen vnd bekennen offenleich mit dem brief fur vns vnd fur all vnser erben vnd nachkomen, das vns der edel vnd wolgeborn herre graf Vlreich grafe zw Schawnberg vnser lieber swager vnd brwder frewntleich gar vnd gentzlich gewert betzalt vnd ausgericht hat alles vnsers heyratguts vnd vertigung, alls vns vnser lieber sweher vnd vater graf Heinreich von Schawnberg der ellter saliger vnd sein sun graf Heinreich von Schawnberg der junger vnser lieber swager vnd brweder saliger versprochen vnd gehaissen vnd gemaint habent, alls wir des ir brief mit ir baider jnsigeln haben vnd darvmb die zway slos Pewrbach vnd das Irlach vnser pfantschaft ist gewesen mit aller irer zwgehorung, das wir dem egenanten vnserm swager vnd brwder graf Vlreichen grafen zw Schawnberg seiner hawsfrawn vnd iren erben wissentleich vnd ledichleich vber geben haben vnd haben vns des gar vnd gancz verczigen, doch mit sollchem geding, das wir da mit vnserm liben swager vnd brwder graf Vlreich von Schawnberg vnd frawn Ellspeten grefinn zw Schawnberg seiner gemaheln vnsrer lieben swesster alles ir heyratgut vnd heimstewr vnd vertigung auch alles gentzlich ausgericht vnd gewert haben, vnd vertzeihen vns auch aller erbschaft vodrung vnd zwspruch gentzlich vnd wissentlich mit dem brief hintz der grafschaft zw Schawnberg vnd aller irer zwgehorung in all der mass, alls sich vor ander vnser swester vertzigen habent, allso das wir hintz dem egenanten vnserm lieben swager vnd brweder graf Vlreichen vnd hintz seiner hawsfrawn vnserr liben swester vnd hintz iren erben sune oder tochtern grafen vnd grefinn zw Schawnberg vnd hintz irer egenanten grafschaft kein vodrung oder zwspruch von erbschaft oder dheiner andern sach wegen nicht enhaben sollen oder wellen weder mit recht oder an recht in dhainer weis, awsgenomen, ob vns der tod icht gab, das vnser lieber swager vnd brwder graf Vlreich vnd sein leibleich erben grafen oder grefinn zw Schawnberg vor vnser mit dem tod abgingen, das Got alles bewar, was wir denn mit sambt andern vnsern swestern vnd iren erben rechtlich erben sollen, das sollen vnd wellen wir vnd vnser erben mit in nach landes rechten ob der Enns erben. Auch bekenn ich Johannes herre ze Abenspergk mit sambt meinem sun Jobsten herren ze Abensperg fur vnser hawsfrawn vnd fur all vnser erben vmb alle die brief, die wir vmb heyratgut oder vmb erbschaft in vnsrer gewallt haben vber die grafschaft Schawnberg oder andrew slos irer zwgehorung, wie die genant sein, die mit teydingen von den von Rosenberkch von den Lantgrafen von graf Heinreichen von Schawnberg vnserm sweher saligem umb das Newhaws oder vmb Stawff vnd die gantzen grafschaft Schawnberg in vnser gewallt komen sind, vnd die brief, die wir darvber haben vnd von vnsern genedigen herren von Ostereich haben geworben, die sollen wir alltzemall vnserm lieben aydem vnd swager graf Vlreichen grafen zw Schawnberg seiner hawsfrawn vnd iren erben gantzlich all vbergeben vnd sollen die zw kainem vnserm frwmen wider si vnd ir erben in vnsrer gewallt nicht behallten vnd wo die brief furbas jndert wider sie vnd ir eriben vor fursten herren ritter oder knechten auf tagen oder auf rechten furkamen, da sollen si wider den brief ab vnd tod sein vnd kain krafft nicht enhaben. Des allez zwe vrkund gib ich egenanter Jobst herre zw Abensperg den brief mit meinem anhangendem insigel besigellt vnd zw einer merern zewgnuss aller obgeschriben sach mit des edeln meins lieben vater hern Johannsen herren zw Abensperch auch anhangendem insigel, vnder die obgenantten insigel ich mich auch Nes frawe zw Abensperg von Schawnberg geborn mit meinen trewn verpinde alles das stat zw hallten, das der brief lawtt vnd sagt, wann ich selb begrabens insigels nicht enhan. Der brief ist geben ze Schawnberg an Erichtag vor sand Nyclastag nach Christi geburtt drewtzehen hundert jar vnd dar nach indem sechsten vnd newntzigistem jare."}
{"text": "Wier Fridrich von gottes genaden pfalczgraff bey rein vnd Herczog Jn beiern zc. Bekennen Offenlich mit dem brieff vmb den Ewigen Wochen Marckht, den dy Hochgepornen fursten, Her Steffan, der elter, vnser lieber Her vnd Vater saliger gedacht nuss, Hern Steffan vnd Herr Johanns sein sun, vnser lieb brueder, Alle pfalczgrafen bey rein, vnd Herczogen Jn Beirn von besondern genaden geben habent vnsern armen leuten zw Maurckirchen durch gott zw vodrist, vnd der lieben Mueter vnser frauen die genedigklich da rastet, vnd auch durch vnser Voruodern sell vnd durch aller vnser salden vnd Hailes willen vnd Jn auch dar ein geben habent alle dy recht, freihait, vnd guet gewonhait, dy vnser stat zw braunaw vnd ander vnser pan Marckht, die Jn vnserm Lande gelegen sindt, habent, treulich vnd an alles geuar, Als auch der brieff wol lautt vnd beweist, den sy den Obgenanten vnsern armen leuten vnsers Marckhts vnd vnser lieben Mueter vnser frauen zw Maurckirchen vorgenant geben vnd gethan habent, Mit ainem brieff vmb den obgenanten ewigen Wochen Marckht vnd vmb ander sach, als oben benent ist, das alles also beschechn ist, mit vnserm gutlichen willen, wissen, gunst, heissen, vnd wort, vnd bestatten bekrefftigen vnd beuesten Jn den selben brief mit Crafft ditz brieffs mit allen stucken, punckten vnd artickln Jn aller mass vnd weiss als der brieff von wort zw wort begriffen ist, den sy also ainen habent vber den Egenanten ewigen Wochen Marckht, vnd als oben geschriben stet genedigklich vnd treulich stet ze halten mit allen sachen. Mit vrkundt ditz brieffs Jn vnd Jrem markt, zw ainer ewigen statikait. Geben zw burkhawsen versigelten mit vnserm anhangundem Jnsigel am nachsten sontag vor sanndt Oswoldstag Nach Cristi gepuert Dreuzehen Hundert Jar vnd darnach Jn dem sechsten vnd sibenzigisten Jar."}
{"text": "Ich Hartel der Snaitpekch vnd ich Mendel Swellenpekch vergehen mit dem bryf offenbar allen lewten icz lebentigen vnd hernach chunftigen, den er furbracht vnd geczaigt wirt, vmb die tatt, die wir tan haben, dar vmb wir in des erbern herren hern Reimprechs von Walsse die zeit haubtman ob der Enns venchnuzz chomen waren, aus der selben venchnuzz vns erber herren ritter vnd chnecht vnd vnserr frewnt erpeten haben in der mazz als hernach verschriben stet, das wir noch ze einer pessrung vnserm obgenanten herren von Walsse, vnser iglicher mit sein selbs leib, ain moneyd dienen sollen, mit alle die vnd zu zwain spiessen gehort, an sold vnd auf vnser selbs chost, vnd sollen das tun, wann er vnser iecz in dem gegenwirtigen jar bedurffund sey. Darnach loben verhaissen vnd versprechen mer, daz wir gen dem obgenantem vnserm herren von Wallsee vnd allen den seinen vnd gen allen den, die mit wort vnd mit werchen an vnser venchnuzz schuld haben, dhain veintschaft hass noch vnwillen tragen, wir noch ander iemand, von vnsern wegen niemand dhainen schaden zu ziechen noch trachten sollen vil noch wenig dhainerlay weis an geuerd. Darczu sollen wir hin fur wider den hochgeborn fursten den herczogen von Osterreich noch wider di von Walsse noch die iren noch wider das land ze Osterreich niderhalb vnd oberhalb der Enns in dhainen wegen nichts tun, ez sey denn mit dem rechten, aber von der venchnuzz vnd tatt wegen sollen wir mit recht noch an recht mit niemand nichts ze schaffen haben. Der vorgeschriben gelub vnd puntt stet ze haben haben wir hincz Got vnd allen seinen heiligen starch ayd gesworen also, das wir die gehais genczlich vnd vnuerucht vnd an all arig liste stet haben wellen. Wer aber, das wir paid oder vnder vnns ainer, welicher der wer, oder von vnsern wegen iemand das indert vberfur, dez man fur warhait mit zwain piderben mann vberweist wurd, so sein wir oder welicher vnder vns das vberfert, veruallen leibs vnd guts an alle gnad vnd mag man denn mit vns paiden, ob wir es paid verschulden oder welicher vnder vns daz verschuld, mit dez leib vnd gut tun, wie dew obgenanten herren von Osterreich vnd die von Walsse verlust vnd bedarff man denn ander rechten nicht, denn mit dem bryef sullen wir gevertig werden, ob wir es also verschulden, alz vor geschriben stet, vnd sol vns denn wider sy niemant halden; wer es dar vber tett, der tett wider sein er vnd trew vnd wider das recht. Vnd der vorgeschriben gelub vnd punt geben wir ze scheinberr guter gedachtnuzz den bryf besigelt mit mein egenants Hartleins des Snaitpekchen insigel vnd mit meins lieben pruder Petern des Snaitpekchen insigel. Wann ich Mandel Swellenpekch aigens insigel die zeit nicht enhet, hab ich gepeten den erbern Ruegern den Tawrner vnd Nyclasen den Dossen, des chnecht ich die zeit gewesen pin, das ich durch meiner vlizzigen pet willen ir insigel zu einer zewgnuss an den bryf gelegt habent, in an schaden, dar vnder ich mich verpint das stat ze haben, das vor an dem bryf geschriben vnd begriffen ist, der geben ist ze Lincz des Sunntags ze Mitervasten, do man zalt von Christes gepurt drewzehen hundert iar, darnach in dem ains vnd achczigisten iar."}
{"text": "Ich Otte von Wildungesmawer und ich Katrey sein hausvrowe wir verjehen und tun chunt allen den die disen prief lesent oder horent lesen, die nu lebent und hernach chunftich sint, daz wir mit unser erben guten willen und gunst, mit verdahtem mute und mit gesampter hant, zu der zeit do wir iz wol getun mochten, gegeben haben unsers vrein aigens aindlef schillinge wienner phenninge geltes, die da ligent datz Schala auf zwain halben lehen, mit allem dem nutz und recht alz wir si in aigens gewer her pracht haben, dem erbern herren probst Hainreichen und hern Seyfriden dem techent und dem covent gemain dez chlosters daz Sant Poelten, da mit furbaz allen irn frumen ze schaffen, verchaufen, versetzen und geben swem si wellen an allen irresal. Und habent auch si uns her wider gegeben ze rechtem wider wechsel wider daz vorgenant gut irs rechten aigens an zwen aindelf schillinge wienner phenninge geltes, der ain phunt geltes leit ze Alrestorf auf einem lehen und die an zwen drei schillinge wienner phenninge geltes ligent ze Avreinstal auf zwain lehen, mit allem dem nutz und recht alz si sev gehabt habent, an die vogtaie die dar auf ist, da habent si nicht mit ze schaffen. Und suln auch wir mit der gulte, und si uns gegeben habent, alz vor verschriben ist, furbaz allen unsern frumen schaffen, alz iz uns wol chumt und fuegt, an allen irresal. Und sein auch wir der vorgenanten aindlef schillinge wienner phenninge geltes datz Schala probst Hainreiches und hern Seyfrides dez techent und dez coventes gemain datz sant Poelten rechter gewer und scherm fur alle ansprach, alz aigens recht ist und dez landes recht ze Osterreich. Und geben in dar uber disen prief zu ainem offen urchunde und ze ainem waren gezeuge diser sach versigilten mit unserm insigil. Diser prief ist geben ze Wienne, do von Christes gepuert waren ergangen dreuzehen hundert jar in dem funf und zwainzgisten jar darnach, dez eritages in der andern wochen nach phingsten."}
{"text": "Allen den, die disen brief ansehent lesent oder horent lesen, kund ich Walther Kraiss von Stainibrun vnd vergich offenlich an disem brief, daz ich von den fromen beschaidnen Bartholome Blarrer, Johansen Blarrer vnd Vlrichen Kochler pflegern des spitals ze sant Gallen enpfangen han den hof gelegen ze Stainibrun, der dem selben spital zugehort, mit semlicher beschaidenhait vnd in dem rehten, das ich inen aller iarlich ie ze sant Martis tag dauon ze zinse geben rihten vnd weron sol zwai malter vesan vier malter haber funf mut kernen dru pfunt pfenning sehs hunr vnd hundert aiger. War aber, das ich dehaines iares von landgebresten oder von ander sachen wegen so vil zinses nit geben moht, wes sich dann die obgenanten pfleger ald ir nachkomen ald iro btten, die su dann vff den selben hof ze den ziten, so man korn gewonlich besehen sol, schikkent vnd sendent, darumb von des selben gebresten wegen erkennent, das mir an dem selben zinse abgan sull, des sol ich willig vnd gehorsam sin ze gebenn ane geuerde. Ich han och mit miner truwe gelopt vnd loben mit disem brief, den vorgenanten hof in eren ze habenn vnd ze lassenn mit buwenn mit mistenn mit zunnenn vnd mit andren sachen, die darzu gehorrent vnd notdurftig sint, ane geuerde. War aber, das ich den selben hof also nit in eren hetti, als vorgeschriben stat, ald das ich den obgenanten zinse dehaines iares ze dem vorbenemten zil allen oder so vil zinses, als sich dann iro botten, die su darzu vff den selben hof schikkent, erkennent, als vorgeschriben stat, nit rihti vnd werti oder mit iro willen behub, ald das ich inen nit fuglich noch nutzlich war vff dem selben hof, weles vnder den egenanten stukken beschach vnd sich des die obgenanten pfleger ald iro nachkomen erkandint, so sol ich von dem selben hof lassen vnd gan ane widerrede, also das ich noch min erben, ob ich enwar, noch nieman anders von minen wegen noch an miner stat die vorgenanten pfleger noch ir nachkomen noch den obgenanten spital noch den, wer der ist, den su dann vff den selben hof setzent, in kain wise daran nit sumen irren bekumberron noch bekrenken sullent weder mit gaistlichem noch mit weltlichem geriht noch ane reht noch mit kainen sachen ane geuerde, das ich och alles fur mich vnd min erben gelopt han vnd loben mit disem brief. Es sol och kain min kind noch kain min erben noch nieman anders von minen wegen nach minem tode kain reht zu dem vorbenemten hof in kain wise haben ane geuerde. Vnd des ze ainem waren vrkund so han ich erbetten den edeln friien herren junkher Fridrichen von Bussnang, das er sin insigel fur mich gehenkt hat an disen brief, won ich aigens insigels nit enhat. Ich Ffridrich von Bussnang friie da vorgenemt vergich, das ich min aigen insigel von bette wegen des vorbenemten Walther des Kraissen gehenkt han an disen brief. Der geben ist an sant Johans abend des Toffers ze sunnwendi in dem iar, do man zalt von Cristus geburt drutzehenhundert iar, sibentzig iar vnd darnach in dem sehsten jare."}
{"text": "Ich Hanns Fluschart ich Mathes sein pruder wir veriehen vnd tun kund mit dem offen brif, das wir mit gutem willen nach rat erber leute frewntlich vnd liebleich vberain chomen sein mit vnsern zwain swestern frawn Elspeten und Barbara von des hofs wegen genant zu Tampach gelegen in Sippachceller pfarr, der eriblehn ist von dem gotzhaus Kremsmunster vnd den ich von dem erwirdigen herren abt Mertten daselbs mir vnd allen meinen geswistreydn alln von vnserr lieben muem frawn Affren selig Chunrad Muchler witiben vnd Niclas Fluscharts swester anerstarben ist vnd der auch alle jar jerleich achtzehen schilling Wienner phenning geltz ist, also das ich vorgenanter Hanns Fluschart mich verpunden han vnd gelob auch mit dem brif, das ich desselben hofs mir vnd alln meinen geswistreydn getrewr lehentrager sein sol vnd wil, an geuerde vnd sulln auch wir den hof mit allen eren vnd rechten mit einander haben vnd neyessen, als er von vnsrer egenanten muem seliger an vns geualn ist vnd als si den genozzen hat, also das mein paid swester von dem hof jerlich auf sand Merteins tag haben vnd emphahen sullen newn schilling wienner phenning gelts an allen irrsall, dann die vberigen newn schilling geltz sol ich vnd mein pruder Mathes von dem egenanten hof auch jerleich auf die Weinachte haben vnd emphahen an alle irrunge in der beschaiden, wenn das ist, das vnser zwen pruder, die zu diser zeit pei dem land nicht gebesen sind, zu land choment, so sullen wir in iren tail dinsts, der sew diselben vergangen zeit an gepurt hat, furderlich erstatten vnd widerkeren an alle widerred vnd sulln si dann den hof mit seinn nutzen geleich mit vns haben vnd nyessen. Welches auch vnder vns geswistreyden an erben mit tod abging, desselben tail sol erben vnd geualln auf die andern geswistret. Wer aber, welches geswistred seins tails lenger nicht haben wolt oder mocht, den sol es den andern geswistred frewntlich fur ander leute wideruaren lassen vnd nach demselben gelostem tail suln dann die andern geswistred furbas nichts mer ze sprechen noch ze vordern haben, es sey dann, ob dasselb geswistret an erben abging, so sol es hin wider erben auf sein geswistred. Vnd wann ich obgenanter Hanns vnd Mathes di Fluscharten zu diser zeit insigels nicht hetten, daruber zu warem vrchund geben wir den brif versigelten mit des obgenanten vnsers gnadigen lehenherren herren abbt Mertten ze Kremsmunster insigel, das er durch unserr vleissigen pet willn an den brief gehangen hat im vnd sein nachkomen an schaden vnd vnuertzigen seins gotzhaus monschaft, dartzu haben wir gepeten den erbern Hainrich den Getringer, das der sach zeug ist mit seim insigel im vnd sein erben an schaden, vnder di sigell wir vns verpunden haben mit vnsern trewn an geuer allz daz halten, das an dem brif verschriben stet, geben an vnser Frawntag zu Liechtmezz nach Kristi gepurd dreutzehundert jar vnd in dem fumfvndnewntzigisten jare."}
{"text": "Ich Chunrat von Liechtenwinchel vnd min hausvraw Alhait tun chunt allen den, di disen brief lesent oder horent, daz ich min hof vnd min hofstat dacz Bachenchirchen han gesatzet ze drin iaren hern vlrichen von weidenholz wr cechen phunt phenning. iz leit aver daz drit iar an im vnd ist, daz ich im di phenning gib, so ist min gut ledich. geschieht des nicht, so stet im daz gut, als ander satzvnge recht ist, vnd sol im di phenning geben alt zwischen austern vnd sand Georgen tac. vnd daz im di red vnuerchert belibe, dar vm gib ich im disen brief vn di zev, di hie gescriben stent: her Hertnid vnd her Rudolf von liechtenwinchel, Marchart vnd Dietel von der Asschach, der Beppech, der Holczman, vlrich von imperdorf vnd sin bruder vnd arider biderbe leut genuch, vnd ist daz geschechen nach Cristes burt taussen iar vnd zwaihuudert iar vnd neunch iar darnach in dem funften iar nach Ostern an dem achtem tag des suntages."}
{"text": "Ich Hainreich der Orter von Pfaeffing vergich vnd tvn chunt alle den, di disen brief sehent oder horent lesen, daz ich mein ledigez vnd vreiz aigen, daz da leit ze Pfaeffing in Pvehchircher pfarr, gaentzleich als ich ez inn han gehabt, besvcht vnd vnbesvecht, gegebn han vnser vrowen vnd dem chloster ze Raitenhaslach fverbaz immermer ledichleich zu habn durch meiner sel hail willen vnd aller meiner vorvodern rehtem selgeraet. Vnd daz demselbn chloster daz selb gvt, daz ich selb auf vnser vrowen alter geselt han vnd auf gegeben, immer mer an allen chriech fverbaz aigenchleich beleihe, gib ich dem egenanten chloster ze Raitenh disen brief, wan ich selb niht insigels han, mit hern Albrehts des Nevnchirchers insigel, ze den selbn Zeiten vitztvms bei der Rat, vnd mit den gezevgen, die hie geschribn stent. Daz ist her Chvnrat des pfarrer geselle ze Bvrchausen, her Fridreich der mautner ze Bvrch, Vlreich der mautschreiber daselb, Fridreich der Darm, Chvnrat Rvmpler, Hainr der Pvchs, Niclas, Hainr der sneider, Chvnr Titler des chlosters diener ze Raitenh vnd ander frvme laevt, di da bei gewesen sint. Diser brief ist gegeben, da von Christes geburt waren tausent jar drev hvndert jar vnd in dem ahtzehenten jar, an sand Vincencen tag."}
{"text": "In gottes namen amen. Wir die reite vnde die burgere gemenlichen der stette Strasburg, Basel, Friburg, Costuntze, Zurich, Berne, Lindowe, vberlingen, Rafensburg vnde von sant Gallen tunt kunt allen den, die disen brief sehent lesent oder horent lesen, das wir durch nutz vnde friden vnseri, vnserre burgere vnde lute vnde des landes gemenlichen vns ze samene hant gemaht vnde gebunden mit dem eide, den wir dar vmbe getan hant, einander getruwelichen ze ratende vnde ze helfende hinnanfurder vntz zu sant Gerien dag, so nu ze nehst komet, vnde von dannen ane vnderlas zwei gantz jare zu allen den criegen, so vns angevallent oder gewinnent, wo oder in welichen weg vns die angeuallent, ane das, was iemanne, die nu zu dirre verbuntnisze gehorent oder her nach dar in koment, es sint herren oder stette oder wer die sint, in den alten criegen vntz har geschehen ist, dar zu sol man nut beholfen sin, man tuge es danne gerne, aber was crieges vnder vns uferstanden ist sider dem male, das wir zum ersten vns zu einander verbunden vnde die ersten verbuntnisze machtent, dar zu sullent wir einander geraten vnde beholfen sin mit solicher bescheidenheit, alse hienach gescriben stat. Were das dehein herre oder stat oder wer der ist, die nu in dirre uerbuntnisze sint oder har nach dar in koment mit der bescheidenheit, alse hie nach gescriben stat, von iemanne geschadiget wurdent in den vorgenanten ziln vnde das der . . rat der stette oder das merreteil des . . rates uffe den eit erkantent, das sie geschadiget werint wider dem rehten vnde das man in vnreht deti vnde das rehte von in versprechi, den sullent die andern herren vnde stette oder wer sie sint, die zu dirre verbuntnisze gehorent oder har nach in dise selbe verbuntnisze enpfangen werdent, beholfen sin uffe den eit gelicher wis, alse in das vnreht oder schade widervarn weri. Doch sol der herre stat oder wer er ist, die zu dirre verbuntnisze gehorent, die do geschadiget werdent, verbotscheften den nehsten herren stetten oder wer sie sint, die zu dirre verbuntnisze gehorent, da der schade geschehen ist, vnde och den herren stetten oder wer sie sint, die zu dirre verbuntnisze gehorent, do die aller nehst gesessen sint, die den schaden hant getan, das sie geschadiget sint, vnde sullent danne die herren stette vnde die andern, die in dirre verbuntnisze denne sint vnde den es verbotscheftet wirt, alse do vorgescriben stat, vurderlichen vnde ane vurzog uffe den eit die, ir dienere vnde helfere angriffen, die den schaden hant getan, das es gerihtet werdi da nach, alse es in gelegenlich ist, ane alle geuerde. Doch mag der herre oder die stat ienem vurbotscheften, uffe die sie gemant sint, der den schaden getan het, das er widertuge den, die er geschadiget hette, obe sie wellent, vnde sol in das an irme eide noch an dirre verbuntnisze nit schaden. Widerteite er danne nit, so sullent sie uffe in beholfen sin, alse do vorgescriben stat, vnde sullent och die herren stette oder wer sie sint, die zu dirre verbuntnisze gehorent, den es vurbotscheftet wirt, alse do vorgescriben stat, deheine der andern, die zu dirre verbuntnisze gehorent, es sint herren oder stette oder wer sie sint, dar zu manen, sie erkennent danne uffe den eit, das sie es alleine nut betwingen enmugent, vnde wenne sie das erkennent, so sollent sie ie die nehsten herren vnde stette vnde wer sie sint, die zu dirre verbuntnisze gehorent, dar zu manen, vnde sullent die och furderlichen vnde ane vurzog dar zu uffe den eit beholfen sin, alse da vorgescriben stat, ane alle geuerde. Wer och, das ieman herren stetten oder wer sie sint, die zu dirre verbuntnisze gehorent, deheinen schaden deite, den sol man in den vorgenanten stetten noch in den vestenen der herren oder wer sie sint, die zu dirre verbuntnisze gehorent, keinen veilen kof geben. Keme och deheinre in gewalt herren stette oder wer sie werent, die in dirre verbuntnisze sint, der denheinen der selben herren stette oder wer sie sint, die in dise verbuntnisze gehorent, geschadiget hette, den, sin dienere vnde sin helfere sol der herre die stat oder wer er ist, die in dirre verbuntnisze sint, in des gewalt sie koment, angriffen in alle wis, als in der schade geschehen weri, ane geuerde, da nach, so es in verkundet wirt von den, die da geschadiget sint. Geschehe och, das ieman, er si herre ritter oder kneht oder wer er ist, deheinen schaden deti die in dirre verbuntnisze sint, es sint herren stette oder wer sie sint, vnde in verbotscheftet vurde, das sie widerdeitent, von den, die sie geschadiget hant oder von den, den es verbotscheftet wirt. Widerdeitent sie denne nit, uffe den vnde uffe die vnde uffe alle ir dienere vnde helfere sol man beholfen sin, alse do vorgescriben stat, vnde wer sie enthaltet huset oder houet oder in ratet oder in hilfet mit worten oder mit wercken, uffe den vnde uffe die sol man beholfen sin uffe den eit gelicher wis alse uffe den, der den schaden het getan, vnde uffe alle die, so der rat erkennet, des er billichen erkennen sol, alse dirre brief stat, zu den sie reht hant. Was crieges och in den vorgenanten ziln uff erstundet vnde die wile dise verbuntnisze wert vnde von denheinen, der zu dirre verbuntnisze gehoret, er si herre stat oder wer er ist, angegriffen oder befangen wurdi, den sol man alse lange beholfen sin, vntz der criek versunet wirt. Es ist och nemmelich beret, das dekein herre stat oder wer er ist, die zu dirre verbuntnisze gehorent, deheinem kunige noch herren beholfen sullent sin von dirre verbuntnisze wegen, sie tunt es denne gerne. Were aber, das deheine herre stat oder wer sie sint, die nu in dirre buntnisze sint oder her nach dar in koment, deheime kvnige oder herren dienen woltent, was den in dem dienste geschehi, dar zu sol man nit beholfen sin, man tuge es denne gerne. Es mogent och die von Strasburg, von Basel vnde von Friburg zu in enpfahen in dise verbuntnisze herren vnde stette oder wer sie sint, die in gesessen sint, die sie erkennent uffe ir eide alle in iren reiten oder das merreteil vnder in, das sie zu dirre verbuntnisze nutz vnde gut sint. Das selbe mogent vnde sullent och tun in gelicher wis die von Costuntz, von Zurich, von Lindowe vnde von vberlingen. Das selbe mogent och tun gelicher wis die von Zurich vnde die von Berne die vorgenanten. Och ist berette, das denheine, die zu dirre verbuntnisze gehorent, es sint herren stette oder wer sie sint, uffe die andern, die in dirre verbuntnisze sint, spise sol geben, vnde wer, das ieman deheinen, die zu dirre verbuntnisze gehorent, es sint herren stette oder wer sie sint, schadigete oder spise wolt schicken den, die uffe sie zogetent oder schaden detent, das sullent die andern, die zu dirre verbuntnisze gehorent, weren vnde wenden uffe den eit, als verre sie kvnnent vnde mugent, ane geuerde, vnde sullent och die herren vnde stette oder wer sie sint, hinderwert angriffen, die uffe sie gezoget sint oder spise hant geschicket. Doch sint die von Strasburg nit schuldig von dirre verbuntnisze wegen iren herren den bischof von Strasburg an zegriffende oder ze schadigende nitderthalp des Eckenbaches in deheinen weg von dirre verbuntnisse wegen, sie tugent es danne gerne. Doch sollent wir die vorgenanten stette oder herren vnde stette oder wer sie sint, die hienach in dise verbuntnisze koment, schuldig sin ze helfende den von Strasburg den vorgenanten an allen stetten, als dise verbuntnisze vnde dirre brief stat. Es ensol och den von Strasburg nut schaden in dirre verbuntnisze, obe sie den nidern lantfriden lengernt vnde in haltent oder obe sie ietzunt iemanne kein helfe schuldig werent ze tunde oder harnach schuldig wurdent von des selben lantfriden wegen. In dirre verbuntnisze ist ein rich usgenommen, doch mit der bescheidenheit, wer das deheine, die zu dirre verbuntnisze gehorent, es sint herren stette oder wer sie sint, geschadiget wurdent von herren stetten oder von iemanne, wer die werent, vnde das der . . rat der stette oder das merreteil des . . rates, der es billichen erkennen sol, uffe den eit erkennent, das sie geschadiget sint wider dem rehten oder das man sie drenge an iren rehten, den sol man uffe den eit beholfen sin in alle wis, als es in geschehen weri, vnde sol sie do wider nit schirmen deheines der vorgescriben oder nachgescriben dinge. Den von Strasburg, den von Basel vnde den von Friburg sol och in dirre verbuntnisze nit schaden, obe sie in den obern lantvriden in Elsasze koment. So habent die von Strasburg, die von Basel, die von Costuntz ire herren die bischoffe vnde die von Friburg iren herren den grauen von Friburg usgenommen mit solicher bescheidenheit, das ie die stat wider iren herren nit beholfen wil sin, es were danne, das die selben herren alle oder ethelicher vnder in helfere wolt sin wider die, die zu dirre verbuntnisze gehorent, vnde welicher der selben herren helfer wolt sin, alse do vorgescriben stat, uffe den sol man beholfen sin, alse do vorgescriben stat, ane alle geuerde. Die von Friburg hant och ieren herren sunderlingen in disen dingen usgenommen mit solicher bescheidenheit, wer das der selbe herre sines eides gemant wurde von des lantfriden wegen in Elsasze, den er gesworne het, uffe deheine, die in dirre verbuntnisze sint, es sint herren stette oder wer sie sint, das er uffe sie zogende wurde, so sol im dehein burger von Friburg oder den sie ze gebietende hant, dar zu beholfen sin, vnde sullent das die von Friburg verwarten vnde vursehen uffe den eit, alse verre sie kvnnent vnde mogent, ane geuerde, vnde sullent doch die von Friburg den, die in dirre buntnisze nu oder her nach sint, beholfen sin uffe die, die uffe sie zogent. Wenne aber der vorgenante herre von Friburg von des lantfriden gezoge wider heim komet, dar vmbe sullent in die von Friburg nut angriffen. Wolte aber der selbe herre sunderliche geteite tun uffe deheine, die zu dirre verbuntnisze gehorent, so sollent in die von Friburg uf in beholfen sin an zegriffende ane alle geuerde. Die von Berne hant och ir eitgenoszen vorbehebet, alse sie ienen mit eiden vor dirre verbuntnisze gebunden warent, ane alle geuerde. Die von Strasburg, von Basel vnde von Friburg hant nemmelich vnde mit rehter gedinge uzgenommen an dirre verbuntnisze, das irre drier stette vorder verbuntnisze vurgang sol haben vnde steite beliben mit allen den artickeln, alse die selbe buntnisze gescriben stat, vnde sol dise verbuntnisze ir in deheinen weg schade sin. Was herren oder stette oder wer sie sint hinnenfurder in dise verbuntnisze enpfangen werdent, die sullent brieue vnde insigel geben vnde och sweren, dise verbuntnisze steite ze habende in alle wis, als hie vor gescriben stat, vnde sol man im och beholfen sin, als die selbe buntnisze stat, ane geuerde. Geschehe och, das denheinen herren, die in dise verbuntnisze enpfangen wurdent, dehein schade oder criek anfiel in dirre verbuntnisze, alse do vorgescriben stat, das sol er dem . . rate der nehsten stette, der er gesessen ist, die in dirre verbuntnisze ist, die maht het in ze enpfahende oder enpfangen het, vurbotscheften, vnde erkennet sich denne der selbe . . rate oder der merreteil des . . rates uffe den eit, das im vnreht si geschehen vnde wider dem rehten geschadiget, so sol man im beholfen sin in alle wis, alse do vorgescriben stat. Es ist och berette, were das die burgere von Strasburg eine buntnisze mahtent mit irme herren dem bischoffe von Strazburg, wurdent sie danne e gemant vmbe einen uszog von dem vorgenanten irme herren dem bischoffe von Strasburg danne von uns den vorgenanten herren vnde stetten, so sollent sie im beholfen sin vnde sol in das an irme eide noch an dirre verbuntnisze nit schaden. Vnde sint och vns die von Strazburg von dirre verbuntnisze wegen nut schuldig anzegriffende oder ze schadigende die, es sint herren ritter oder kneht oder wer sie sint, die bi irme herren dem bischof von Strazburg oder bi in uffe dem velde ligent, alle die wile sie uffe dem velde bi einander ligent. Wenne sie aber von dem velde wider heim koment, han wir herren vnde stette oder wer sie sint, die in dirre verbuntnisze nu oder hie nach sint, da nach sie gemant oder manent sie vmbe helfe, so sollent sie vns beholfen sin, alse dise verbuntnisze stat, ane alle geuerde. Gelicher wis sol man disen artickel verstane, obe die von Basel vnde die von Costuntz eine bintnisse deitent mit iren herren den bischoffen, die von Friburg mit irem herren dem grauen von Friburg. Das och wir die vorgenanten herren vnde stette dest fridelicher vnde fruntlicher geleben mogent, so haben wir mit gemenem mut gemachet vnde beret, das dekein burger oder burgerin der vorgenanten herren vnde stette die andern bekumbern sollent danne die waren schuldener. Wolt aber deheine burger oder burgerin der vorgenanten herren vnde stette die andern zu rede setzen in der stat oder vnder dem herren, da die schuldener gesessen sint, vmbe denhenre hande sculde oder vmbe dehein ander sache, die sie mit in zeschaffende hant, den sol man rihten vnuerzogenlich. Lockent aber der schuldener der schulde oder der clage, dar vmbe er angesprochen wirt, vnde wil in der cleger erzugen, das sol er tun mit biderben luten, die do bi sint gewesen, die vmbe die schulde oder vmbe die ansprache wissent, oder mit brieuen, die billichen helfen sullent vnde mogent, vnde sol man die och horen vnde dem cleger darnach rihten ane alle geuerde. Es ist och beret, das dekein herre noch stat vnder vns den vorgenanten herren vnde stetten deheine herre vnde stat noch burger oder burgerin vnder vns angriffen sol noch bekumbern ane gerihte. Wande het ieman vnder vns herren vnde stetten burger oder burgerin mit dem andern vt ze schaffende oder an ze sprechende, in welichen weg das were, das sullent sie tun mit gerihte an den stetten, do in ienre, den sie do ansprechent, ze reht sol stan, vnde sol man in do rihten vnuerzogenlich, alse do vorgescriben stat. Doch ensol sich dehein herre noch stat oder wer er ist, der in dirre verbuntnisze ist, an nemen iren burger oder burgerin ze schirmende wider die andern die vorgenanten herren vnde stette burger oder burgerin von dekeines crieges noch angriffes wegen, der ieren burgern oder burgerin geschehe, e sie ir burger oder burgerin wurdent. Geschehe och dehein angriffe vnder vns den vorgenanten herren vnde stetten ane gerihte, den sol der herre oder die stat, der burger oder burgerin den angriffe getan hant, solich haben, das sie widertun, das sie ane gerihte getan hant. Wande ie der burger oder burgerin vnder vns herren vnde stetten sollent von den andern reht nemen an den stetten, do sie es ze reht tun sollent, alse do vorgescriben stat. Vnde har vber so het dehein herre noch stat vnder vns herren vnde stetten dirre verbuntnisze maht, vber die andern ze erkennende von irs burgers oder burgerin wegen anders, wande do vorgescriben stat. Wir globent och bi vnsern eiden, wenne ein . . rat abegat vnder vns den vorgenanten stetten, das ie der alte . . rat dem nuwen . . rat in den eit sol geben, dise verbuntnisze vnde disen brief steite ze habende vntz zu dem vorgenanten zil ane alle geuerde. Vnde durch das dis alles steite gantz vnde vnzerbrochen blibe, so han wir die . . reite vnde burgere der egenanten stette vnsere insigele vur vns gehencket an disen brief. Vnde geschach dis vnde wart och dirre brief gegeben an dem durnstag nach sant Gregorien dag in der vasten, do man zalte von gottes geburte druzehen hundert jar, dar nach in dem nunden vnde zwentzigestem jare."}
{"text": "Ich Salmey vnd ich Echkhar ir ayden vnd ich Chlar sein hausfrow vnd all vnser erbn, Wir veriehn vn tvn chvnt mit dem prief allen lewtn, gewurtign vn chomftign, daz wir mit wolbedachtem mut, nach rat vnd willn vnserr pestn vrewnt habn cze chawffn gebn dem erberign Perichtoldn dem Stadler, seiner hausfrown vnd allen irn erbn den czehnt, der ist gelegn auf dem aw hof vn auf der hofstat in der froschaw, auch gelegn in dem hof in sant Peterz pfarr, recht vnd redleich all di recht, di wir dar an gehabt habn, vmb eine gelt, dez vnz wol genugt vn dez wir gar vnd gantz gericht vnd gewert sein cze rechtn tagn, vn den wir cze lehn habn gehabt von dem erwirdign Gotzhaus cze Seytenstetn vnd von dem erwirdign Gotzhaus cze Seytznstetn vnd von dem erberign geistleichn fuerstn hern Engelschalich, cze den czeitn abt cze Seytznstetn, vnd tvn vnz auch dez vorgenantn czehentz furzicht mit dem prief. Daz div red alliv, div var geschribn stet, staet vnd vnzerbrochn weleib, vnd czv einer pezzern sicherhait der warhait geb wir in den brief versigelt mit dez erbn Dytreichz des zeuchinger anhangunden jnsigel, cze den czeitn Purchgraf datz sant Peter in der aw, Vnd mit dez erbrn Joergn dez Ratchayminger anhangundm insigel, cze den czeitn richter cze Seytznstetn, di irew insigel an den brief gehangn habn, durich vnser vleizig pet willn, in vn irn erbn an schaden, wann wir selbn aygner jnsigel nicht habn. Der brief ist gebn, do man czalt von Christes gepurt Tausent iar drew hundert iar, darnach in dem fvmf vnd achzignstn jar, dez nahistn Eritags nach Sant Gregorgn Tag."}
{"text": "Ich Hainr der Snitzer von Purchausen vergich vnd tun chunt an disem prief offenbar, daz ich vnser vrowen vnd dem gotshaus ze Raitenhaslach han gegebn durh meiner lieben hausfraun Elzbeten, der got genade, sei willen ze rehtem selgraet ein aigen ze Perchaim in dem dorffe in Julbacher geriht, daz ich gechauffet han mit guter gewizzen vmb mein vnd meiner vorgenanten hausfraun guet, vnd gilt daz obengenant aigen ain halbes pfunt Regen pfennig; da sol man der sammunge ze Raitenhaslach alle jar ewichlich zwai mol gut vische von geben, daz ain an sant Marci tag, daz ander des naechsten tages nach vnser vrawn tag in der vasten, so wirt meiner vorgenanten hausfraun jartag. Daz di sache also staet beleib, dar vber gib ich disen prief ze ainem ewigen vrchunde mit meinem insigel. Der ist gegebn millesimo CCC. XXX II, an sant Lucie tag."}
{"text": "Ich Vlreich der Chnoll ze, den zeiten verueser dez spitals ze Oberweltz vnd daz spytal daselbs wir vergehen offenbar mit disem brief allen den die in sehent oder horent lesen, daz wir den zehent gelegen datz sand Joergen den Michel der Zehnner inne gehabt hat, dem got genad, vnd der da dient all jar vierzehen mutt chorn vnd vierzehen muett habern vnd mit andern rechten vnd nutzen die darzu gehorent, dem erwirdigen herren bischolf Petern von Lavent, seinen nachchomen vnd irem gotzhaus wider ze losen geben haben vmb fuemftzig march silbers, ye fuer die march zwen vnd neuen schilling Aglayer ze geben der wir gar vnd gantzlich gewert sein an allen vnsern schaden, vnd antwurten dem vorgenanten bischolf Petern, seinen nachchomen vnd irem gotzhaus den vorgenanten zehent mit alle deu vnd darzue gehoeret wie daz genant ist vnd alz wir in im gehabt haben, auz vnser gewalt, nuetz vnd gewer, in ir gewalt, nutz vnd gewer vnd behalten vns dhain recht daran, vnd schullen da mit iren frum schaffen als mit dem andern ires goczhaus guet wie sy wellen, an all vnser irrung, vnd haben im den brief wider geantwurt den wir von seinen voruodern bischolf Hainrich vnder seinem vnd seinez cappitels insigel dar veber gehabt haben. Dar veber geben wir in disen brief versigelten mit Chunrad von Pederdorf ze den zeiten purchgraf ze Oberweltz vnd mit Hainrich dez Naegel ze den zeiten richter ze Oberwelcz anhangenden insigeln die ir insigel an disen brief gehangen habent durch vnser pet willen in an schaden. Pei der obgenanten richtigung seind gewesen vnd seind gezeugen her Velreich prior datz sand Lamprecht, Chunrad von Pederdorf purchgraf ze Weltz, Herrnan von Meinhartzdorf, Oesel pey dem Tor purger ze Friesach vnd ander erber leut. Der brief ist geben ze Friesach an sand Blasii tag, da ergangen warn von Christes geburd dreuzehen hundert iar, dar nach in dem acht vnd fumfzigistem jar."}
{"text": "Ich Eglolf von Alstetten kvnde allen den, die disen brief lesent oder horrent II lesen, das min her von gottis ginaden abt Hainr. von sant Gallen hat irloset vm mich das maieramt ze Marpach, vnd sol ich der selbun losung wer sin nah reht, vnd taeti ich des mit, so sol ich im vnd dem gozhus den brief, den ich han von im vnd er mir gigeben het vm du giriht vnd vm die erschaez, die mir stant vm funf march. Silbers, wider gen vnd sol och den das maieramt alles ledig sin iemer me von mir vnd minen erben. Vnd das dis war si vnd staet bilibe, so gib ich minem herren vnd dem gozhus disen brief bisigelten mit minem ingisigel. Dis biscach ze sant Gallen, do man zalt von gottis giburt druzehenhvndert iar vnd dar na im sibizehenden iar, ze ingentem ovgsten."}
{"text": "Ich Hans vnd ich Chunrat der Halber sein pruder Hainreichs dez ammanz Sun datz sand Wolfgang dem got genad vnd vnser payder Hausfrawn vnd all vnser erben, di wir haben oder chunftichleichen gewinnen, veriehen offenbar vnuerschaidenleich mit einander mit dem brief allen den di in sehent horent oder lesent daz wir mit wolbedachtem mut mit gutem willen vnd nach rat vnser frewnt in der zeit da wir ez wol getun machten recht vnd redleich ze chawffen haben geben dem weschaiden man Vlreichen dem Hofsneyder dacz sand wolfgang seiner Hawsfrawen vnd ir payder erben di sy habent oder gewinnent vnser Haws vnd purkrecht gelegen dacz sand Wolfgang jn dem purchfrid vmb ein gelt dez wir von jn gantz vnd gar gericht vnd gewert sein ze rechten tagen an allen schaden mit allen den rechten eren vnd nutzen, di von alter dar zu gehorent besucht vnd vnbesucht alz vnser vater salig vnd wir in nutz vnd in gewer inhaben gehabt, also daz wir vorgenant pruder noch vnser erben noch chain vnser frewnt noch nyemant von vnsern wegen fur bas auf daz vorgenant Haws vnd purkchrecht nichtz mer sullen noch mugen ze sprechen haben weder an recht noch mit recht an geuar, waz wir da wider oder iemant von vnsern wegen mit in wolten rechten oder chriegen, daz habent sy an aller stat wehabt vnd wir verlorn. wir haben Jn auch daz vorgenant Hawz vnd purkchrecht bestatt mit Herren hant vnd mit aller bestattung der sy dar zw bedorften, sy habent auch vollen gewalt mit dem egenanten purchrecht iren frum ze schaffen mit verseczen mit verchauffen vnd geben wem sy wellent mit vnserm gutleichem willen. Wir schullen auch dez vorgeschriben Haws vnd purchrechtz ir gewer vnd furstand sein an aller stat, wo in dez not geschiecht alz der herschaft recht ist dar Jnn ez gelegen ist. Taten wir dez nicht switann schaden sy dez namen, den sy pey iren trewn mugen gesprechen an aid vnd an andrew bewarnuzz, den loben wir Jn pey vnsern trewn ganczleich wider chern an all wider red, daz schullen sy allez haben dacz vnsern trewn vnd dar zw auf aller vnser hab, wo wir di haben ausser lantz oder ynner lantz auf wasser oder auf Land besucht vnd vnbesucht, in welihem gericht vnd piet sy gelegen ist, wo sy dar auf choment oder zaigent, da habent sy vollen gewalt sich selber da von ze richten vnd ze wern Hauptgutz vnd schadens an alles recht vnd wider red mit vnserm gutleichem willen. daz in daz alles stat vnd vnczebrochen beleib, geben wir Jn disen offen brief versigelten mit vnsers genadigen erwirdigen Herren abbt Ludweigen ze den zeiten abbt ze Mannsee anhangunden insigel, der daz daran gelegt hat durch vnser vleizzigen pet willen Jm vnd seinem gotshaus an allen schaden, der auch dez vorgenanten Hawzz vnd purchrecht recht lehenherr ist, dar vnder wir vns mit vnsern trewn verpinden allez daz stat ze haben daz oben an dem brief geschriben stet. der sach sind zeug Her pernhart ze den zeiten gesell dacz sand Wolfgang vnd Ott der Rorer vnd Nikel der Hagen, Peter schuster vnd sein sun fridel, Hainczel scherczer vnd Hansel des ruppleins Sun, nikel Schonmay vnd ander erber lawt genug di pey dem chauff gebesen sind. der prief ist geben do man zalt von Christi gepurd drew zehen hundert iar dar nach Jn dem Achczkisten Jar an sand Gorigen tag."}
{"text": "Wir Albrecht von Gotes genaden herczog ze Ossterreich ze Steir ze Kernden vnd ze Krain enbieten vnssern getrewn dem richtter dem rat vnd den purigern ze Gmvnden vnsser gnad vnd alles gut, wir sein des vberain worden daz vnsser puriger von Ens mit wein vnd mit getraide sullen aribaiten vncz hincz dem Stadl vnd dann reiten gen Gmvnden oder gen Veclapruk vnd denselben wein oder getraid daselbs verchawffen, gebieten wir ew gar ernstleich vnd wellen, daz ir sy daran nicht enget noch irret in dhainen weg. geben ze Lincz am phincztag vor Johanis Waptiste anno domini Mccc L octauo."}
{"text": "Ich Rapot der Roesman purger ze Ybs verglich offenleich mit disem brief fur mich vnd fur mein hausvrowen Alhaiten vnd fur alle vnser erben, daz ich recht vnd redleich verchauft han vnd ze choufen geben han dem erwirdigen herren bischof Chunrat von Freising vnd seinem gothaus mein weingarten der gelegen ist ze Spicz, vnd an ainem tail stoezt an des voergenanten herren weingarten den er chauft hat vmb Hainreichen den Sachsen purger ze Waidhouen, vnd sint voermals di zwen weingarten ain waingart gewesen, vnd han im den selben Weingarten ze choufen geben vmb drev vnd zwainczich phunt alter Wienner phenning der ich .gar vnd genczleich gewert pin, wand er di selben phenning nach meiner pet geben hat Schevblein dem Juden von Ybs. Ich schol auch dem egenanten herren bischof Chunrat von Freising, seinen nachchomen vnd seinem gotshous den voergenanten weingarten scherinen nach perchrechts recht vnd dez landes recht ze Oesterreich. Pey disem chouf ist gewesen her Hainreich meins herren chapplan von Freising, her Chuenrat von Gruening sein schaffer, chorherr ze Mosburch, her Chuenrat von Zauch, her Ludweich von Roetenstain ritter vnd Gotfrid von Anueld, vnd zu ainem vrchund diczes choufes han ich im vnd seinen gotshaus disen brief geben versigelt meim insigel vnd mit der voergenanten herren insigeln di irev insigel habent gehencht vnd gelait zu meim insigel an disen brief durch mein vleizigev pet. Ich Hainreich chapplan meins erwirdigen herren bischof Chunrats von Freising vnd ich Chuenrat sein schaffer vnd ich Chuenrat von Zauch vnd ich Ludweich von Roetenstain ritter vnd ich Gotfrid von Anueld durch pet Rapots des Roesmans haben wir vnsrev insigel gehencht vnd gelait an disen brief ze Rapots insigel des Roesmans zu ainer offen gezeuchnuzz des choufes. Dierre brief ist geben ze Wienn, do man zalt von Christs geburd dreuzechen hundert iar, dar nach in dem aecht vnd dreizigistem iar, an sand Vrbans tach."}
{"text": "Ich Hainreich von Praitnow vnd ich Kathrey sein tochter vnd ich Marchard sein aydem wir veriechen offenbar, daz wir vmb allen den chriege vnd vmb alle div ansprach di wir vnd alle vnser erben haben gehabt hintz dem wol erbern gotzhaus ze Lambach vnd hintz Hainrichen dem Spaener chellner daselben vnd hintz seinen erben vmb den weingarten gelegen ze Gerrestorf haizzet der Spiegel vnd vmb alle div hab di Jensleins von Praitnow gewesen ist dem Got genade, desselben chrieges vnd der ansprach nach dem obgenanden weingarten vnd nach Jensleins hab haben wir vns vnd alle vnser erben vorzigen gantz vnd gar also, daz wir vnd alle vnser erben furbaz chain ansprach nach dhainen chrieg sullen haben hintz dem vorgenanden gotzhaus ze Lambach vnd gegen dem egenanden Hainrichen dem Spener vnd seinen erben vmb den oftgenanden weingarten vnd vmb Jensleins des Praitnow hab der vorgenant ist. Vnd luben stet ze baben allez daz daz vorgeschriben stet mit dem gegenburtigen prief versigelten mit der wol ersamen Lienharten des Ekker ze den zeiten lantrichter ob der Ens vnd Jansen des Lerbuchler anhangunden insigeln. Der prief ist gegeben tausent jar drev hundert jar dar nach in dem sechtzikisten jar des sonntages ze mitter vasten."}
{"text": "Ich Wolfker, hern Fridreichs sun von Weikersdorf, vergih und tun chunt allen den, di nu lebend und hernah chunftich sint, daz ich mit aller meiner erben gutleichen willen daz holtzs, daz da haist daz Holertal am Chaltenperg, daz hern Haidenreichs vom Tehenstain und hern Hainreichs von Padn halbs mit einanter ist und daz ander halfen tail mein ist, sam mirs mein vater hat gegeben, sam er wol mocht, wons ein verlehentz gut was von hern Weichhart von Arnstain  mein halben tail han ich gegeben den pruedern sant Augusteins orden da ze Padn umb ain irn weingarten da ze Padn am Voderperg und haist der Holr, mit sotanr beschaidenhait, swenne ich und mein hausfraw ver Elspet, di ich yezund han, gesterbn, so schul der hervorgenante weingarte, der do haiset der Holr, in svelcherhait er denne gepaun oder ungepaun funden wirt, mit frucht und mit alle der vorgenanten prueder sant Augustins orden da ze Padn sein, mit alle dem recht, sam er vor ist gewesn, an alle ansprach aller meiner erben. So schuln di oftgenanten pruder von Padn sant Augustins orden an dem vierden tag nach sant Michels tag alle iar ewicleich begen mit vigilien, mit selmess mein und meiner hausfrauwen vern Elspeten, meins vater hern Fridreichs von Weichhartsdorf und meiner muter .. und aller meiner vordern seln iar tag. An dem selben tag, swenne man daz selampt beget, so schol man von dem oftgenanten weingarten den prudern ein gut pitanz geben ze dem minnisten von driu essen und von gueten wein. Daz diseu sach stete und unzeprochen bleibe, so gip ich disen prief ze aim offen urchund, versigelt mit hern Weichharts insigl von Arnstain, der des vor genanten holzes lehen her ist, und mit meim und mit hern Haidenreichs vom Tehenstain insiglen. Daz diser sach sint gezeug der erber her her Ott von Rauhenek, her Haidenreich von Tehenstain, her Ditmar von Ror, her Nycla der Preusel, her Hainrich vom Ror, Hainrich der Pair von Lenstorf und ander frum leut gnuec, den dise sach wol chunt ist. Diser prief ist gescriben und geben, da von Crist purd worn ergangen tausent iar und dreuhundert jar, darna in dem zweundzwenzigstem iar, in weinachten an sant Stephans tage."}
{"text": "Ich Nycla der Wenndelstain dy czeit pfleger und richter zu Scharding bechenn offenbar mit dem brief, daz fur mich cham zu Scharding, da ich saz an offner schrann an dem rechten, der wirdig herr her Greyff probst zu Reichersperg mit vorsprechen und sprach, das er und sein gotzhaws ein Mesenlehen hieten zu Ort, darumb waar Weygel Messenpekch vormaln mit im ze chrieg worden und auch zu recht chomen, daz war ettwivil mit lengumb und tadingen her chomen untz auf den hewtigen tag. Da cham Weigel Messenpek fur mich mit erbern lawten mit antwurt und begab den vorgenanten hern den probst zu Reichersperg und sein gotzhaws dez rechten von dez egenanten Mesenlehen wegen zu Ort und sprach, er wolt furbaz und sein eriben nichcz mer darauf ze sprechen haben. Nw fragt ich, waz recht war; da sagt frag volg vrtail und daz recht, seind der Messenpekch den vorgenanten herrn zu Reichersperg und sein gotzhaws dez rechten begeben hiet von dez Mesenlehen wegen, so schult der offtgenante herr der probst zu Reichersperg und sein goczhaws dez obgenanten Mesenlehen zu Ort mit allem zugehorn, alz ez von alter herchomen war, mit ruen bey nucz und gwer beleiben, und soll hewt und furbaz vor dem obgenanten Messpekchen und seinen eriben an zuspruch mit run sein und sullt auch seinen frum damit schaffen alz mit anderm seins gotzhaws aigen und dez solt ich im und seinem gotzhaws einen gerichtzbrief geben und darczu der herschafft ru und scherm, daz sich also vor mir vergangen hab, mit rechtem redleichem recht. Dez gib ich im und seinem gotzhaws den brief von gerichtz wegen, als er im mit dem recht ertailt ist worden under meinem aigen anhangundem insigel, dez sind czewgen dy erbern vestt ritter her Christan der Ramstorffer dy czeit pfleger am Newnhaws gegen Scharding uber, her Lienhart der Swenttner, Eysenreich Dreflinger, Peter Rampelczhaimer, Herman von Holcz dy czeit pfleger zu Einberkch, Ortolf Gamred Lewtold und Lienhart gepruder dy Schachner, Hainrich Tewffenpekch, Wernhart Spruchel der Vorsprech und ander erber lawt genug, dy dez tags an dem rechten gesessen sind. Daz ist geschehen dez Mitichen am Aschtag, do man zalt von Christs gepurd drewczehenhundert iar und darnach in dem newnczkistem jar."}
{"text": "Ich Liebhart von alten Mvldorf tvn chvnt allen den, di disen brief ansehent od horent lesen, daz mir abbt Chvnrat vnd div samvngen von Raitenhaslach durch di lieb vnd durich div triwe, di si zv mir habent vnd ich zv in, habent gegeben den nvtz auf ir hof datz Perchaim mit Stift vnd mit allem dem nvtz, der da von chomen mack, vntz an minen tod, mit dem gedinge, als min lester tack ist, daz der selb hof vnd aller der nvtz, der des tages dar auff ist, vrolichen vnd ewichlichen des goteshaus ze Raitenhaslach sol sin, noch sol noch mack min hausfrawe fraw Gedraut noch dehain min erwe nimmer dehain ansprache noch dehein krich vmb den hof vnd vmb den nvtz ze Perchaim nimmer gebinne. Daz gedinge ist geschehen, do von vnsers herren geburt waren tausent jar zwai hvndert jar fumf vnd nevzicgistem jar, an sand Medarden tak. Dirr red sint gezvch: prvder Friderich vnd prvder Burch vnd prvder Erberhart von Raitenh, Hainr der pfarraer von Richsach; Chvnrat der Rorpeche, Andre von Comatenchirch, Rudolf Gvtevred, Hainr von Fvrt, Virich vnd Ortlib des abbts chnet, Chunrat von Dvrenperch, Titmaer von Haitzing."}
{"text": "Ich Renhart genant der Hergeselle kunde vnd vergich offenlich an disem brief allen den, die in ansehent oder horent lesen, vmb die sibenhvndert guldin Floriner, die mir die erwirdigen min gnadigen herren . . der abt vnd . . daz capitel dez gotzhus von sant Gallen schuldig warent vnd gelten soltent, dez ich iro vnd . . der burgen brief vnd insigele han, bi der selben gult vnd bi dem selben brief sint si mir nvt me schuldig dann funf vnd sibentzig pfunt Costentzer pfenninge, dez gutes lige ich bi dem selben brief noch vsse, das vbrig ist mir erberklich vnd gar vergolten, vnd vergihe ich dez an disem brief fur mich vnd fur min erben, vnd ze vrkund der warhait gib ich vorgenanter Renhart der Hergeselle disen brief besigelt mit minem aigenn insigel. Der geben ist ze Lindow in dem jar, do man zalt von Crists geburt druzehen hvndert jar vnd in dem nvnden vnd viertzigostem jar, an dem nehsten sunnentag nach sant Valentins tag nah der liechtmis."}
{"text": "Ich Johanns von Abensperg vnd ich Hanns von Lichtenstain, des hochgeborn fursten meins genadigen hern herczog AIbrecht in Osterreich hofmaister, wekennen vnd tun kunt offenleich mit dem brief vmb alle stocz vnd mishelvng, die sich verlauffen habent zwischen dem hochgeborn fursten vnserm egenantem herrn von Osterreich vnd graf Hainreich von Schawnberg sider der nahsten werichtung, daz wir dar umb ainmutig vber ain worden sein einer verrichtung in aller der weis, alz die punt vnd artikel lautent, die her nach an dem brief wegriffen sind. Von ersten sey wir vber ain worden vmb die vest zw dem Nuvenhaus, daz die ein nemen sollen lantgraf Hanns zw dem Lewtenberg der junger vnd wir bayd Hanns von Abensperg vnd Hanns von Lichtenstain, vnd wenn wir nu dieselben vest alle drey haben mit an ander eingenomen, so sol ich Hanns von Lichtenstain in bayden dem lantgrafen vnd dem von Abensperg oder vnder in bayden ir ainem die ob genanten vest zu dem Niwenhavs enpfelhen vnd ein antwurten von meins egenanten herren von Osterreich wegen vnd von dez von Schawnberg wegen, vnd sollen si mir darvmb versprechen, die selben vest auz ir gewalt nit ze geben vnd die inne ze halten vncz auf den auzspruch, der her nach geschoben stet, vnd wann derselb auzspruch dann geschicht, so sol man dem von Schawnberg die vest wider ein antwurten in sein gewalt vnd sollen auch die weil alle stroczen auf wazzer vnd auf lande sicher sein, daz dehain niwvng angriff noch auflewff die weil niht geschehen in dehainer weis. Auch sein wir vber ain worden, daz der egenant vnser herr von Osterreich zu mir Hansen von Lichtenstain seinem hofmaister zwen der seinen geben sol, so sol dann der egenant von Schawnberg zw mir Hansen von Abensperg auch zwen geben vnd sullen danne wir bayde vnd auch die vier, die von bayden taylen zw vns gegeben werdent, vollen gewalt haben auzzesprechen vnd ze enden, also was wir sehs ervinden vnd sprechen, wie graf Hainreich von Schavnberg vnd sein son versorgen vnd versichern sullen vnserm herrn von Osterreich, domit derselb vnser herr von Osterreich vnd lant vnd lewt vnd auch der bischof vnd die stat zw Paczawe vnd ander lewt, die daz wazzer vnd daz lant arbeiten, hinfur vngewanleicher aufsetz newvng vnd auch alles vnrehts auf waczer vnd auf land entladen vnd vberhaben werden. Do pey sol ez weleiben vnd ob auch daz were, daz vnder vns spruchlewten ainer oder mer abgiengen oder vonander notdurft wegen pey dem auszspruch niht gesein mohten, so sol derselb tayl, an dem sy abgent, ander an die stat geben an gevare. Ob auch wir dieselben spruchlewt oder der maist tayl vnder vns nit vberain wurden, so sullen vnd mugen wir sehs zw ainem. obman nemen einen gemainen piderman, derselb obman sol dann aus sprechen vnd ende geben vnverzogenleich, vmb wiw vnd waz stuke wir stoczich werden, vnd sol auch vergewisset werden, waz derselb obman oder die spruchlewt sprechent, von der gewishait wegen, daz ez do bey genczleich weleib, alz oben geschriben stet. Wir sein auch vber ain worden, daz vmb her Zacheras den Hadrer vnd alle ander, die auf bayden taylen in dem krieg wegriffen vnd verdaht seind, diener vnd helfer oder wie die genant sind, niemant auz genomen an gevarde, auch gesten sol an vns sehsen vnd an dem obman, ob wir nit vber ain wurden, alz oben geschriben stet. Darnach sein wir vber ain worden, daz alle brief, die vnser egenanter herr von Osterreich vnd der von Schawnberg gen anander gegeben habent, pey irr kraft weleiben sullen vnd waz sich sider der nahsten rihtigung zuspruch gen anander auf payden taylen vergangen habent, daz sol genczleich an vns egenanten payden, dem von Abensperg vnd dem von Liechtenstain sten auzgenomen der andern stuk, die wir selb sehster vnd mit ainem obman auzrihten sullen vnd dar vber sprechen, alz oben geschriben stet. Ez sol auch der von Schawnberg die zeit vncz auf den auzspruch die mautt anderswa niendert ein nemen dann dacz Aschach, vnd sol sy auch nit anders nemen, denn als sy von alter her komen ist. Auch sein wir payd vber ain worden, daz der obgenant auzspruch vmb alle sache geschehen sol zwischen hinnen vnd der nahsten kunftigen Pfhingten vnd sol geschehen zw Lincz in der stat vierzehen tag nach dem nahsten kunftigen Ostertag, als vor geschriben stet, vnd ob auch die spruchlewt von bayden taylen iht mer sicherhait wedorften, des sol man in auf den auz spruch von payden taylen stat tun. Dar vber geloben wir lantgraf Hanns der jung vom Lewtenberg vnd ich Hanns von Abensperg vnd versprechen pey vnsern trewen an aydes stat zw dem obgenanten von Schawnberg vnd ich Hanns von Lichtenstainvnd ich Hainreich der Neitperger versprechen zw vnserm obgenanten herren von Osterreich auch mit vnsern trewen an aydes stat, daz alles daz, daz an dem brief geschriben stet, auf den vorgenanten tag genczleich sol werden auzgesprochen versichert vnd volfurt. Were aber, daz dez nit geschehe, so sollen die oder der, dem die vest zw dem Niwenhavs enpfholhen vnd ein geantwurtt ist, dieselben vest auz der gewalt nit geben, ez sey dann vor genczleich auz gesprochen versichert vnd volfurt, waz an dem brief geschriben stet. Vnd dez zw vrkund vnd peczer sicherhait haben wir graf Hainreich von Schawnberg vnd lantgraf Hanns der junger vom Lewtenberg vnd der vorgenant Hanns von Lichtenstain vnd Reinprecht von Walse haubtman ob der Enns vnser aygen insigel gehengt an disen brief vnd wann wir Hanns von Abensperg vnd Hainreich der Neiperger vnseren jnsigel nit pey vns gehabt haben zw disem mal, so verpint wir vns ich Hainreich der Neitperger zw meinem obgenanten herren von Osterreich vnd ich Hans von Abensperg zw dem obgenanten von Schavnberg vnder die obgenanten insigel, alles daz genczleich stet ze halten ze volfuren vnd ze enden, waz an dem brief geschriben stet an alles gevard. Der geben ist ze Lincz am Svntag, alz man singt Oculi in der Vasten, nach Christus geburd driwzehen hvndert jar, darnach in dem sehs vnd achsigistem jar."}
{"text": "Ich Seyffreit von Neydowe vnd wir Ich vlreich Nychlos vnd Hadmar sein sune. Veriehen vnd Tvn chvnnt allen den die disen prief lesent oder horent lesen. Die nu lebent vnd her nach chunftich sint. Daz wir mit guten willen vnd gvnst vnserr erben. mit verdachten mute. Durch got vnd durch meiner lieben hovsvrowen sele willen, vron Margreten vnserr muter. der got gnade. vnd alle vnserr vodern sele willen. ze Troste zu der zeit do wir ez wol getun mochten. recht vnd redelichen geben vnd gemacht haben vnsers rechtes aygens vier wienner phenning geltes ewiges Purchrechtes. auff vnser vrowen Alter ze Panse ze einem ewigen selgerete die da ligent auff ainem halben lehen ze Chratendorff vnd daz wir Hadmarn von Pirbaum weiln verchovfft haben vnd seinen erben ze ainem rechtem Purchrechte. als er prief vnd hantfesten von vns dar vber hat versigelten mit vnsern Insigeln vnd haben im daz avfgeben mit vnserr hant als wir ze rechte scholden mit allem dem nvtze vnd rechte als sev vns der vorgenante Hadmar von Pirbaum vnd sein erben e davon gedient haben. also mit ovzgenomner rede, daz der vorgenante Hadmar von Pirbavm vnd sein erben oder swer daz vorgenante halbes lehen nach in besitzet furbaz ledechlichen alle iar an sand Georgen Tage die egenanten vier wienner phenninge davon diennen schol ze rechtem Gruntrechte dem erbern herren hern Jansen dem Pharrer ze Panse oder swer die vorgenanten Chirchen nach im besitzet ewichleichen da bei ze bleiben mit allem dem rechte als wir sev geben vnd gemacht haben an allen irresal die vorgenanten vier phenninge Gruntrechtes vnd durch pezzer sicherhait wand Chvnigunt mein Tochter vnser swester ze iren iaren nicht chomen vnd auch nach niht vogtper ist. Dar vber so setzen wir vns vnverschaidenlichen fur si vnd fur vns selber ze rechtem gewern vnd scherm fur alle ansprache als Purchrehtes recht ist vnd des Landes recht ze Osterrich. vnd daz dise rede furbaz also stete sei vnd vntzebrochen beleibe Dar vber so geben wir dem vorgenanten Priester hern jansen vnd sein nahchomen dem Pharrer ze Panse disen prief ze ainem offen vrchunde vnd gezeuge vnd ze ainer ewigen vestnunge diser sache versigelten mit vnsern Insigeln. Diser prieff ist geben ze wienne nach Christes geburt Drevtzehen hundert jar dar nach in dem Nevn vnd zwaintzigistem jar an sand Lvceyn Tage."}
{"text": "Wier Hainrich der Loevbel der Richter datz Newenstat vnd die gesworn ze dem rate da selben tvn ze wizzen allen den, die disen brief sehent oder horent lesen, daz die gaistlich vrowen swester Margret die Priorin vnd der Conuent datz sand Peter ze der Niwenstat in der Sperre der Prediger ordens einen tail einer badstuben, dev weilen hern Hainriches des Wvrflaer, darnah Johansen sines suns was, der vf vier phunt geltes geahtet ist, vnd der Swester Wenteln, des vorgenannten Richters tochter, an der tailunge des gutes, daz der vorgenante Johan ir wirt nach sinem tode lie, angevallen was, do si dannach bi ir vater was, vnd den si auch mit irs vater des vorgenanten Laevlins, vnd ir muter Chunigunden, vnd aller der gerben, die dazv recht habn mochten oder solten, gutem willen vnd bestaetigung brachte zv dem vorgenanten chloster, do si sich drin begab, do si ez wol mochte geton, verchauft habent mit allem dem recht, mit dem nutz vnd mit aller der gewer, vnd si di vorgenannten Hainrich der Wvrfler vnd Johans sin sun her heten bracht vnd besezzen, dem appet Berchtolten und der Sampnunge ze dem Hailigen Chrevtz ewiklich ze besitzen vmb vier vnd zwainzich phunt phenninge gezalter wienner, die di selben vrowen habent darvmbe enphangen, vnd sint chomen in des vorgenanten gotshauses nutz. Vnd devselbe batstub wart vnd ist von den vorgenanten vrowen mit des Priors vnd des Conuents von den Predigern gutem willen in des Richters hant vfgegeben, vnd von dem Richter dem vorgenanten appet vnd dem Chelner von dem hailigen Chrevze geantwort ze vnser kegenwvrt. Daz diser chauf, der so redlich vnd so recht vor vns ergangen ist, staete vnd ewich beliebe an alle ansprach vnd irrunge, da geb wir vber dem appet vnd der Sampnunge ze dem hailigen Crevtz nach der vrowen bet disen brief ze urchvnde mit der stat ynsigel versigelt, vnd mit den gezewgen, die da bi sint gewesen, die auch hie belovcht vnd benant sint. Hainrich der Levbel vnd Rvger sin bruder, Dietrich der ysner, Mert der visinch, Rudolf der Foevtsch, Dietmar der Foevtsch. Siefrid der Zengwein vnd ander biderb levte. Diser chauf ist ergangen vnd diser brif gegeben von Christes geburt vber Tausent vnd zwaihundert und in dem sechs vnd Nivnzegisten iar, des Mittechens in den Chottempern vor sand Mycheles tach."}
{"text": "Allen, die disen brief sehent oder horent lesen, kunden wir swester Anna ebtischin vnd gemeinlich der conuent des gotzhus ze Wrmspach Citels ordens Kostentzer bisthom vnd veriehen offenlich an disem brief fur vns vnd vnser nachkomen iemer ewiklich vmb dz hus, das Zurich vnder obern Zunen gelegen ist, daz einend an Johans des Etern hus vnd andrent an des Manessen garten stosset, dz vns vnd vnserm gotzhus geben vnd gefugt hat swester Angnese Rudols seligen Horwers tohter vnsers conuentz klosterfrowe durch got vnd vmb ir sele heiles willen vnd vns geuertigot ist von dem erwirdigen herren hern Rudolf von Wartense probst des gotzhus Zurich zu des selben gotzhus wegen, von dem och dz selbe hus mit allem recht, so darzu gehoret, erb ist, dz das ieklichi ebtischin, welu iemer ebtischin wirt ze vnserm gotzhus, von dem vorgenanten hern Rudolf von Wartense probst vnd von sinen nachkomen, weller iemer probst wirt ze dem obgenanten gotzhus, nach dem mal, so er probst wirt, oder nach dem mal, so och vnser frowen einu ebtischin wirt, empfahen sol ze erb, als recht ist, inrent jares frist, were aber, das das nicht beschehe, so sol das vorgenant hus mit allem recht, so darzu gehoret, dem obgenanten gotzhus Zurich gar vnd gantzlich ledig vnd los sin. Vnd har uber ze einem waren vnd steten vrkund alles des, so vorgeschriben ist, hab ich du vorgenant swester Anna ebtischin ze Wrmspach ze des selben gotzhus wegen disen brief besigelt mit minem insigel offenlich, dar vnder wir der vorgenant conuent ze Wrmspach vns willeklich binden an disen brief. Der geben wart Zurich an dem nechsten zinstag nach sant Martis tag, do man von gottes geburt zalte druzehen hundert jar vnd dar nach in dem dru vnd funfzigosten jare."}
{"text": "Wir Herman von gottez vnd dez stuls ze Rome gnaden abt dez gotzhus ze sant Gallen tugin kunt vnd veriehent offenlich an disem brief allen, die in sehent oder horent lesen, dz wir vnd vnser vorgenant gotzhus schuldig sigen vnd gelten sullent dem vesten ritter hern Vlrichen von Ams vnd sinen erben, ob er enwere, drissig pfunt guter vnd genemer Costentzer pfeninge, daz gut wir im schuldig worden sigen von dez schaden wegen, den er wilent von abt Hiltpolts von sant Gallen vnsers voruarends seligen wegen genomen hat ze Pregentz, dez schadens er vns redlichen bewiset hat. Vmb die selben pfening alle haben wir dem obgenanten hern Vlrichen von Ams vnd sinen erben ze ainem rehten redlichen werenden pfande geben vnd gesetzt allen den winzehenden, so vns vnd vnser aptige angehort, den er vns von allen sinen wingarten, die er vff disen huttigen tag, alz dirr brief geben ist, hat zu Husen, ze Haslach, ze dem Man vnd ze sant Marien halden gelegen in dem kilchspel ze Bernang in dem Rintal, jarlichen geben solt vnd vormalz geben hat von sinem winwachs, den selben winzehenden sol er vnd sin erben alle jar vnd alle die wile niessen vnd haben, vntz wir inen die obgenanten drissig pfunt Costentzer pfeninge mit samenthafter barschaft nutzlich vnd gar nit gebent noch vergolten haben. Dez ze ainem offenn vnd warem vrkunt geben wir abt Herman von sant Gallen dem vorbenempten ritter hern Vlrichen von Ams vnd sinen erben disen brief besigelt mit vnserm insigel. Der geben ist zu sant Gallen in dem jar, do man zalt nach der gepurt Crists drutzehen hundert jar vnd in dem funf vnd viertzigosten jar, zu ingendem aberellen."}
{"text": "Allen dien, die disen brief ansehent lesent oder horent lesen, kunden vnd veriehent wir Johans von Lindenberg vnd Albreht von Haidelberg der junger, das wir vnserm erwirdigen herren abt Hiltpolt vnd dem gotzhus von sant Gallen vrilich, mit gutem willen vnd mit bedahtem mute ze kofen vnd vf geben haben fro Elizabethen, Hainrichs tohter von Bule, Lauerlis elichen wirten, also das su des vorgeschriben vnsers herren abt Hiltpoltes vnd des gotzhus von sant Gallen aigen wesen sol, du vormales vnser baider gemaind vnd vnser reht lehen was von dem vorgenemten gotzhus. Vnd ist das beschahen mit allen dien worten gebarden vnd ehafti, so dar zu von reht vnd von gewonhait notdurftig was. Vnd das dis alles war sie vnd stat belibe von vns vnd von allen vnsern erben, dar vmb geben wir disen brief mit vnsern aigen insigeln besigelt. Das beschah vnd wart dirre brief geben ze sant Gallen, do man zalt von gottes geburt druzehenhundert jar, darnah in dem ahtenden vnd zwainzigesten jar, ze mittem maien."}
{"text": "Wjr Wisenth Brobst von gotz gnaden, jch Johans der Techent vnd di Sammung gemainchlich ze Walthausen veriehen offenbar mit dem brief, daz vnser gnediger herr der hochgeporn furst Hertzog Albrecht von Osterreich mit unserm guten willen vnd gunst ein ewigen frumesse durch got vnd in sand Thomans ern gestift hat in vnser chirchen dacz sand Thoman, die wir mit einem erbern ewigen vnsers ordens priester bestiften vnd begen sullen, der alle tag messe lese dez morgens frue an andern gotz dienst, den man auch da teglich behaltet vnd beget. Vnd soll auch der selb priester stetichlich pei der selben chirchen sitzen. Vnd haben wir dem selben vnserm herren Hertzog Albrechten zu der selben messe geben zwen mutt rokken vnd zwen mutt habern in der pharre zu Mitterkirchen auf dem hof ze Hunerueld vnd auf einem lehen vnd auf hofsteten da selbes dreitzehen schilling wienner phenning geldes vnd den zehend in der selben pharr, der gehort gen Walthausen vnd giltviertzehen mutt baiderlay getraides, dar vmb vns der vor genant vnser her Hertzog Albrecht fur di selben getraid gult vnd phenning gult geben hat zwai hundert phunt wienner phenning, der wir genczlich bericht vnd gewert sein. Wer auch, da vor got sei, daz wir di vor genanten frumesse nicht bestiften mit einem erbern ewigen vnsers ordens priester vnd nicht begingen alle morgen frue, als vor geschriben ist, so sullen vns der vor genant vnser her Hertzog Albrecht vnd sein erben oder sein nachkomen manen, daz wir ez tun. Wer aber, daz wir di saumung nach irer manung in ainem maneid nicht wider brechten noch eruolten mit gotz dienst, so sullen der vorgenant vnser her herczog Albrecht vnd sein erben oder sein nachchomen, die Hertzogen in Osterrich sind, dieselben messe leihen einen andern werldlichen priester mit der vorgenanten gult, die er von vns gechouffet hat, der di egenanten messe mit gotes dienst verricht vnd bege in aller der weiz, als vorgeschriben stet. Dez geb wir ze vrchund dem egenanten vnserm herren herczog Albrechten von Osterrich vnd seinen erben oder seinen nachchomen den prief versigelten mit vnsers egenants Probst Wisents vnd dez Conuents ze Walthausen paiden anhangunden jnsigeln, der geben ist nach christi gepurd vber dreitzehen hundert iar, darnach in dem siben vnd viertzkisten iar an dem Auffart tag ze Walthausen in vnserm gotzhous."}
{"text": "Wir Vlrich von gottes verhengnust abt des gotzhus ze Wagenhusen sant Benedicten ordens in Costentzer bistum gelegen veriehen vnd tunt kunt allermenglichem mit disem brief, daz wir wissentklich vnd wolbedahtklich ze den ziten vnd an den stetten vnd mit aller dero rat verhengd gunst vnd vrlob, alz wir daz von recht wol tun mohten, vnd besunder mit rat gunst vnd vrlob des edeln herren Hainrichs herren ze Hewen, der vnsers obgenanten gotzhus rechter kastvogt ist, redlich vnd recht fur vns vnd fur alle vnser nachkomen ains ewigen iemerwerenden kofs verkoft haben dis nachgeschribnen guter, die vnser vnd vnsers obgenanten gotzhus recht aigen warent, den hof ze Wengi gelegen, den man nempt der Batzel hof im Wila, den ietzo der Strassman buwet, ain gutli och daselbs ze Wengi bi dem vorgenanten hof gelegen, daz man nempt Stahellis gutli vnd ietzo der Spiegelberg buwet, ain gutli an dem Ymmenberg gelegen, daz man nempt des abts gut ze Wagenhusen, vnd ainen wingarten an demselben berg gelegen, des anderthalb juchart ist, gehoret zu dem ietzgenanten gutli vnd stosset ainhalb an Arnoltswiles vnd anderthalb an Josen Hermans wingarten, denselben wingarten vnd och daz gutli buwet ietzo Cuni Schaffer vnd Matzi Ffryin vnd Hans ir sun vnd och Greta Schafferin, mit husern hofen hofstetten hofraitinen mit akkern mit wisan mit holtz mit veld mit wunn mit waiden mit wasen mit zwie mit vssgengen ingengen vnd zugengen mit wasser mit wasserflussen mit wasser laitung mit runsen mit stegen mit bruggen mit wegen mit grund vnd mit grat mit allen rechten nutzen zinsen gewonhaiten vnd mit allem dem, so in vnd zu den vorgenanten gutern vnd zu ir dehainem besunder iendert gehort, es sie ob erd ald vnder erd, daz ietzo funden ist ald hienach funden wirt, vnd haben ze koffent geben den erwirdigen gaistlichen herren Walthern von gottes verhengd abt vnd dem couent gemainlich des gotzhus ze sant Johann in Turtal in dem obgenanten bistum gelegen des vorgeschribnen ordens vnd allen iren nachkomen vnd och an daz ietzgenant ir gotzhus zu desselben gotzhus handen vmb nuntzig pfund vnd vmb nun pfund vnd vmb zehen schilling pfen alles guter vnd genamer Costentzer muns, dero wir och gantzlich vnd gar nach allem vnserm willen mit barem beraitem gelt von inan gewert vnd bezalt sint an den stetten, da wir vnsers obgenanten gotzhus vnlidigen wahsenden schaden mit verkomen vnd gewendet haben. Vnd haben inan och die vorgenanten guter allu mit allen vorgedahten rechten vnd mit aller zugehord fur vns vnd fur alle vnser nachkomen vnd och fur daz obgedaht vnser gotzhus ledklich vnd frilich vff geben vnd zu des obgenanten abt Walthers vnd gemaines couents des vorgenanten gotzhus ze sant Johann vnd zu aller iro nachkomen vnd och zu desselben ires gotzhus handen vnd gewalt braht vnd geuertgot, alz recht sitt vnd gewonlich was vnd alz si billich nu vnd hienach habent dar an sint. Vnd haben vns och hieruber ledklich vnd wilklich mit guter wissentklicher vobetrahtung vnd beschaidenhait mit des obgenanten vnsers gotzhus kastvogts rat willen vnd gunst verzigen vnd entwert vnd verzihen vns redlich vnd recht mit disem brief fur vns vnd fur alle vnser nachkomen vnd och fur daz obgenant vnser gotzhus gegen den obgenanten abt Walthern vnd gemainem couent des vorgedahten gotzhus ze sant Johann vnd gegen allen iren nachkomen vnd och gegen demselben irem gotzhus aller aigenschaft manschaft lehenschaft kuntschaft gewer vnd zugnust lut vnd brief aller rechtung alles rechten gaistlichs vnd weltlichs gerichts aller vordrung vnd ansprach, so wir ald vnser nachkomen ald ieman andra von vnsern ald von vnsers gotzhus wegen zu den vorgenanten gutern allen ald zu dehainem besunder ald zu den nutzen ald zinsen ie gehatten ald hernach iemermer gewinnen ald erwerben mohten von recht ald von gewonhait ald von dehainerlai andren sach wegen, vnd och dar zu aller priuilegy aller frihait vnd gnad, so wir ald vnser gotzhus von vnsers ordens ald von dehainerlai andren sach wegen ietz haben ald ieman von vnsern ald von vnsers gotzhus wegen noch erwerben mohti von dem stul ze Rom von bapsten von kaisern von kungen ald von andren fursten prelaten ald herren gaistlichen ald weltlichen, die vnder denan sint, ald von ieman andrem alles furzugs vnd vsszugs vnd aller andren sachen vnd geuarden, da mit wir ald vnser nachkomen ald ieman andra von vnsern ald von vnsers gotzhus wegen die vorgenanten guter ald die nutz gar ald an dehainem teil nu ald hie nach kundint ald mohtint angesprechen ald disen kof widerruffen ald dar mit wir wider dehainu ding, so an disem brief geschriben stant, kundent ald mohtent getun ald schaffen getan, luterlich an gevard. Wir haben och gelobt vnd lobent vesteklich mit disem brief fur vns vnd fur alle vnser nachkomen, die wir och hierzu bindent mit kraft dis briefs, vnd och fur daz obgenant vnser gotzhus, der vorgeschribnen guter mit allen vorgedahten rechten vnd zugehorden fur aigen vnd dis kofs recht wem ze sint nach dem rechten gen menglichem vf gaistlichem vnd vf weltlichem gerichten, wa wenn ald wie dik sin die vorgenanten abt Walther vnd der couent des gotzhus ze sant Johann ald ir nachkomen ald daz obgenant ir gotzhus bedurfent ald noturftig sint ald von ieman dar vmb vffgetriben ald angesprochen werdent, daz wir su dar vmb verstan vnd versprechen vnd von der ansprach entrihen vnd ledig machen sont an iren schaden luterlich an gevard. Vnd ist dis alles beschehen vnd volfurt mit aller gewarsamin ordnung gehugd worten werken gebarden vnd getaten, so dar zu von recht ald von gewonhait gehorten nutz ald noturftig warent vnd als es billich kraft vnd maht hat nu vnd hienach. Vnd des alles ze offner zugnust der warhait so haben wir obgenanter abt Vlrich des gotzhus ze Wagenhusen vnser insigel fur vns vnd fur alle vnser nachkomen vnd och fur daz ietzgenant vnser gotzhus offenlich gehenkt an disen brief. Ich Hainrich herr ze Hewen castvogt des obgenanten gotzhus ze Wagenhusen vergich mit vrkund dis briefs, daz dir kof vnd allu vorgeschribnen ding mit minem rat gunst vnd guten willen beschehen vnd volfurt sint. Vnd dar vmb so han ich mich hieruber verzigen vnd wissentklich vnd wolbedahtklich entwert vnd verzieh vnd entwer mich och redlich vnd recht mit disem brief fur mich vnd fur alle min erben vnd nachkomen gegen den obgeschribnen erwirdigen herren abt Walthern vnd gemainem couent des gotzhus ze sant Johann in Turtal in Costentzer bistum gelegen vnd gegen allen iren nachkomen vnd och gegen demselben gotzhus aller vogtie alles vogtrechtes aller vogtsturen vnd dienst aller gewer aller kuntschaft aller zugnust lut vnd brief aller rehtung alles rechten gaistlichs vnd weltlichs gerichts aller vordrung vnd ansprach, so wir in dehainerlay wis ald weg von des obgenanten gotzhus ald von der vogtie wegen von recht ald von gewonhait ald von dehainerlay andren sach wegen zu den obgenanten gutern allen ald zu ir dehainem besunder ald zu den nutzen ie gehatten ald hernach iemermer gehan gewinnen ald erwerben mohten vngeuarlich. Vnd des alles ze noch merer sicherhait vnd offem vrkund bestater warhait so han ich Hainrich herr ze Hewen da obgenant min insigil och fur mich vnd fur alle min erben vnd nachkomen offenlich gehenkt an disen brief. Der geben ist ze Wil in der statt an der nachsten mitwochen nach dem hailgen tag ze pfingsten, do man zalt von Cristus geburt druzehenhundert vnd ahtzig iar, dar nach in dem sibenden jar."}
{"text": "Dem hohwirdigen fursten minem gnadigen herren abt Cunen von gottes gnaden des gotzhus ze sant Gallen enbut ich Marquart der Schenk von Landegg vwers gotzhus dienstman minen willigen dienst in allen sachen, alz ich billich sol. Gnadiger herr, vwern gnaden tun ich ze wissent, daz ich mit Lutolten dem Schenken von Landegg minem bruder gantzlich getailt han alle lut vnd guter twing vnd bann vnd alles daz, so wir von vnserm vatter ald muter ie ererbt haben ald suzz mit ainander gemain gehebt haben. Vnd wan aber ich ze disen ziten von ehaftiger not wegen zu vwern gnaden selber nit komen mag, so han ich wissentklich vnd wolbedahtklich fur mich vnd fur alle min erben bi den fromen Cunraten von Eppenberg vnd bi Rudolfen von Edeggswille, die lehen von vwerm gotzhus hant, zu vwern handen ledklich vnd ffrilich vffgesent vnd send och redlich vnd recht vf mit disem brief alle die lut vnd guter vogtien twing vnd bann vnd alles daz, so dem vorgenanten Lutolten minem bruder ze tail worden ist, daz von vch vnd vwerm gotzhus burgsazz pfand ald lehen ist, wie daz alles genant ald gehaissen ist ald war an daz alles ist, alz der tailbrief wol wist, den er von mir dar vmb versigelten inne hat. Vnd bitt vwer gnad mit fflissigem ernst, daz ir daz alles von mir vffnemen vnd demselben Lutolten Schenken minem bruder lihen vnd zu sinen vnd zu siner erben handen bringen wellint, daz ich och vast vmb vwer gnad ze uerdienen begeren. Vnd des ze warem offem vrkund der warhait so han ich min insigel offenlich gehenkt an disen brief. Der geben ist an sant Walpurgs aubent ze ingendem maiien anno domini MCCCLXXX nono."}
{"text": "Wir Bernher von gottes genaden bisch ze Bassaw bekennen mit dem gegenwurttigen brief, bann daz die vorscheinenden herren her Hainreich der elltter vnd Heinr der junger von Schawnbergk got den herrn vor augen habent gehabt vmb erledigung irer sunden die capellen zw Sarling vnnsers bistumbs gelegen bei Ibs mit aller volkomenhait der rechtten, daz sy da gehabt habend vnd in zugehort hatt, habend sy mit ganczer freyhait gegeben dem goczhaws zu Raitenhaslach, als dann in dem instrument darauf gemachtt des benanten hern Hainr von Schownberch des ellttern, wir volkomenlich haben gesehen, innhaldten, haben wir vmb willen vnd vleissiger bete des ersamen bruder hern Vlrichen abtt zu Raitenhaslach dieselb gebung haben wir geruchtt von bischoflichem gewalt vnd von warer gewissen in kraft der gegenwurttigen geschrift gefurtt zu bestatten, vnd wellen vnd gebieten dieselben zu ewigen zeiten vnzebrochen ze hallden, wezaichnet mit vnnserm sigill zu ainer ewigen gedachtnuss der Sachen. Geben zu Bass anno domini Mo CCC IIII, VI id. augusti."}
{"text": "Wir graue Fridrich von Toggenburg vnd grafe Rvdolf von Werdenberg veriehin offenlich an disem brief, das wir vnser lieben ohaim vogt Vlrich von Metsche vs der geuanknust gewunnen vnd genommen haben von vnsern ohaimen her Walthern, Christofer vnd Donaten von Rvtzvns gebruder vmb siben hvndert mark silbers, mit der beschaidenhait, das der selbe vogt Vlrich von Metsche swerren sol ainen aide ze dien hailigen, vf den nehsten vffart tag, der nu kvnt, sich wider ze stellen vnd antwurten in ir vesti ze Rvtzins an alle geuerde, ob si der des tages gewaltig sind. Wer aber, das si der nvt gewaltig werend vf den tag, so sol er sich in ain ander ir vesti antwurten, da si sin aber sicher vnd gewaltig siend, an alle geuerde. Wer aber, da vor got si, das er sich dar an vber sahe vnd sich nvt wider antwurte, als vorgeschriben ist, so hant wir baide ietweder besvnder gesworn ainen aide ze dien hailigen mit vfgehebten handen, das wir dar nach inrent dien nehsten acht tagen Hainrich ir bruder vnd Rietberg ir swester man ledig svllent lassen vs der gevanknust, dar inne wir sv geuangen hant, vnd sullend sv sicheren vnd bringen an die stat, das si sicher vnd ledig siend an alle geuerde. Es ist och beredet, wer das die vorgenanten von Rvtzvns dem egenanten vogt Vlrich von Metsche furbas tag gebent alle dri gemainlich vnd vnbetwungelich, das mvgent si wol tvn, wie dicke vnd wie lang si wend, vnd sont wir die wile alle wege bi dem vorgenanten aide hinder der vorgeschriben gelvbde vnd buntnvst sin an alle geuerde, vnd wenne der vorgenant vogt Vlrich von Metsche von der geuanknust aller sache ledig worden ist, so sol er swerren ainen aide ze dien hailigen vruechte vnd frvnde ze sin aller der, die an siner geuanknust schuldig sint, vnd vmb die getat sin frvnde ze frund gewinnen an alle geuerde. Dis geschahe entschwischent Frodenberg vnd Maiienuelt an dem Sande, da ze gegeni warent dis nachgeschriben gezvge, der erwirdig herre bischof Vlrich von Chur, abt Herman von Phefers, her Herman von Mvntfort probst ze Chur, der edel herre vogt Johans von Metsche, her Andres von Marmolas, her Luduwig von Stadgvn ritter vnd ander erber lute genvge. Vnd ze ainem vrkvnd dir vorgeschriben dingen so hain wir die vorgenanten grafe Fridrich von Tocgenburg vnd grafe Rvdolf von Werdenberg vnseru ingesigel gehenket an disem briefe. Der geben ist, do man zalte von gottes geburte druzehendvndert jare, dar nach in dem acht vnd drisegosten jar, an dem nehsten svnnentag nach der alten vasenacht."}
{"text": "Wir Hiltpolt von gotes genaden apt des gotzhus von sant Gallen kunden vnd vergiehen allen den, die disen brief sehent lesent oder horent, das fur vns kam der edel man Willehl. von Guthingen vnd mit vnser hant, willen vnd gunst hat gevugt vnd gemachet die burg ze Hagenwile, du burglehen ist von vnserm gotzhus, vnd die hofraiti vnd die zwen wingarten vnd den hof ze Hagenwile, dem man da sprichet der kelnhof, vnd den hof, den man da haisset des Rebmans hof, hern Vlrich von Guthingen ritter sinem bruder, vnd du vor geschriben goter vnd ouch du burg ze Hagenwile burglehen von vnserm gotzhus ze sant Gallen, vnd wenne wir ald vnser nachkomen wellen ald mugen, so sulen wir die selben burg ze Hagenwile vnd du vor genemten goter wider koffen, als die brief kundent vnd sagent, die dar vber geben vnd geschriben sint von vnsers gutzhus wegen, vnd ist diz vor geschriben gemaecht beschehen, als sit vnd recht vnd gewonlich was von recht als von gewonhait, vnd das diz war sige vnd staete belibe, dar vmbe so geben wir apt Hiltpolt da vor genemt disen brief besigelt mit vnserm insigel. Ich Willehl. von Guthingen da vor genemt vergich ain gantz warhait aller der vor geschriben dinge, vnd ze ainer merer sicherhait dar vmbe so henk ih och min insigel an disen brief. Diz beschah vnd wart dirre brief geben ze sant Gallen, an dem naechsten zinstag vor sant Vrbans tag, do man zalt von gotes geburte druzehen hundert jar, dar nach in dem funften vnd zwainzegosten jar."}
{"text": "Ich Hertneid von Losenstain, vergich fur mich, fur mein Hausfrawn, vnd fur all mein erben offenleich mit dem brief, allen den er fur chumpt, vmb den Chorhof ze Pazzaw, gelegen zwischen dez Leibmiczer Hof, vnd des Pfarrhof, zu sand Pauls, der weilent meins pruder Hern Gundakcher Chorherrn doselbs ze Pazzow saligs gewesen ist, den er mir vnd meinem pruder Hern Perichtolden Chorherrn vnd pfarrer ze Salczpurkch an seinen lesten zeiten geschaft vnd gelazzen hat, also, daz wir etwaz seins gescheftes dauon ausrichten solden, daz wir auch redleich vnd ganczleich getan haben. Nu het ich vorgenanter Hertneid von Losenstain meinem egenanten pruder Hern perichtolden meinen tail des vorgeschriben Hofs vor etleich zeit zu seinen Lebtagen gegeben, also, daz der selb Chorhof, nach seinem tod her wider an mich vnd an mein erben gantzleich geuallen solt, alz er des brief von mir hat, dar nach haben wir vns, ich vnd mein pruder Berichtold, aber gantzleich veraint, also, daz ich im meinen tail des Hofs gegeben han, mit aller zugehorung vnd auch gib gegenburtichleich durch pruderleiche trew mit dem brief, mit der beschaiden, daz ich noch mein erben, noch niemant von meinen wegen chain ansprach hin fur nimmer mer dar zu gehaben, noch gewinnen sullen, mit recht oder an recht, vnd mag, der oftgenant Her Berichtold, mein pruder, den vorberurten Hof geben, schaffen, verchauffen, wem oder wann er wil, doch nach recht vnd gewonhait anderr Chorhof ze Pazzaw, wie in gelust an alle irrung mit meinem vnd meiner Erben gutleichem willen vnd gunst, Vnd des zu einem vrchund gib ich im den brief besigelten mit meinem vnd des Erwirdigen meins lieben Swager Hern Johansens von Scharffenberch, die weil Tumprobst ze Pazzaw anhangunden Jnsigeln, der daz durch mein fleizzig pet an den brief gehangen hat, im an allen schaden, der gegeben ist nach Crist gepurt drewtzehen hundert Jar, dar nach in dem Newn vnd Sibenczigisten Jar, des Suntags vor Symonis et Jude der Heiligen zwelfpoten."}
{"text": "ICH Peter der Chnavsl Fleischhakcher ze Mavttam vnd ich Katrein sein hausfravn dez schyemer tochter vnd Mert der Huetstokch vnd anna mein hausfrow vlreichs tochter von gater, vnd ich Mert am puhel dacz pach vnd Elzpett mein havsvrow Levmans tochter von pach vnd ich Sthephan der Cznaimer vnd Elzpett mein hausvrow vlreichs tochter von vdmerveld vnd ich Wolfel gortner vnd Elzpett mein hausvrow weigleins tochter von Rossassn wir vergechen all gemain offenleich vnd tuen chvnt mit dem prief allen di in sehent oder horent lesen di nu lebent oder her nach chuftig sind daz vns allen di Erbirdigen geistleichen herren Probst hans ze Herczogenburch vnd der Conuent da selbs lazzen haben vnuerchauft irr aigenhaften grunt ie dem man mit seiner hausfrawn di vor genant sint zu ir paider leib, igleichem tail ain jeuch weinbast, di gelegen sein pei irem hof ze hunczhaim. Also weschaidenlich. daz wir obgenant all di egenanten weingarten ie der tail sein jeuch. pavn. lesen, vnd pressen schol. an all ir mue vnd hilf, vnd daz selbig schulln wir all pringen ze ir press in iren hof ze hunczhaim, wir schulln in auch all, ie der man von seinem tail den dritten emmer most geben in dem Lesen pei der press. im wert vil oder wennich, den si vessen schulln in ir vas. Schull wir auch di obgenanten weingarten nicht lesen noch den Most pei der press nicht tailen. iz sei den ir anbalt vnd pott da pei. Wir schulin auch den pressern vnd andern aribaittern chost. liecht, vnd lan geben, an die trager. den si lonen schulln von irem tail zetragen in ir vas. Schulln auch wier czehenten von vnserm tail vnd sev von dem iren, sev schulin vns auch inn die press allen gericht schaffen vnd gebn an all vnser mue was rechtleich dor zu gehort. Wir habn auch vreie wal ie der tail sein frum do mit ze schaffen mit verseczen mit verchauffen mit allen den rechten vnd wir dor an haben vnd auch geleichen lauten. di in dor zu fuegleich sein, vnd schol daz geschehen mit irem willn vnd mit ier hant. Wier schuln auch di obgenanten weingarten all ie der man sein tail in mitterm guttem pav habn mit stekchen, mit gruben vnd mit anderm paw daz dor zu gehort. Teten wier dez nicht, daz si daz mit den nachtgepavren vnd vmseczen beczeugen. so schulln sev vns mit vnserm guetleichem willen mit vnserm tail in dem Lesen pei der press phenden. vnd schulln wir von allen vnsern rechten geuallen sein, iz wer ainer. czwen. oder drein minrr oder mer recht als ob wir wern tod, vnd wan daz ist. daz der lest vnder igleichem tail als sev vor geschribn stent abgieng mit dem tod, vnd daz erst pav in dem weingarten volpracht hiet. der mag di nucz dez selbn jars in dem Lesen geschaffen wem er wil Also daz dem weingarten an dem andern pav vnzt hincz dem Lesen nichcz verczogen berd, vnd schol fuerbas daz selbig jeuch weingarten in vnd irem goczhaus ledig vnd frei sein an allen chrieg vnd wider red. Vnd daz di red vnd de wandlung also furbas steet vnd vnczebrochen weleib der vber geb wir obgenant all ich Peter der Chnausl, vnd ich Mert der Huetstock vnd ich Mert am puhel vnd ich Stephan der Cznaimer vnd ich wolfel der g ortner und vnser obgenant hausfravn mit sampt vns den ee genanten wirdigen Geistleichen Herren hern Hansen Probst ze Herczogenburch vnd dem Conuent gemain da selbigs den prief, wen wir selb nicht aigner insigel haben. versigelt mit dez erbern verschalichs di czeit richter ze Mavttorn insigel. vnd dez ist auch geczeug andre von ralarn di czeit purger ze Mavttorn mit seinem insigel. di wier dez fleizzichleich gepetn habn. daz sev der sach zeug sint in an schaden. Der prief ist geben nach christes gepuerd drevczehen hundert jar vnd do nach in dem sechs vnd Sybenczkisten iar an vnser Wravn tag zu der Liechtmess."}
{"text": "Ich Johans Stokli statamman ze Veltkirch kund vnd vergich offenlich an disem brief allen den, die in ansehent oder horent lesen, daz ich ze gericht sass ze Veltkirch in der stat an dem nachsten fritag nach mitter vasten von gnaden vnd gewaltz wegen dez edeln vnd hocherbornen mins gnadigen herren graff Rudolffs von Montfort herr ze Veltkirch, do kam fur mich vnd fur offen verbannen gericht mit fursprechen der erwirdig herr apt Kun apt dez gotzhus ze sant Gallen vnd offnet vor gericht vnd klegt zu junkherr Wilhelmen von End frig vnd sprach also, er vnd sin gotzhus ze sant Gallen hettint ainen zehenden ze sant Margarethen ze Hochst, in dem selben zehenden lagint guter, ez sigint wingarten aker oder ander gut, die der selb junkherr Wilhelm von End nussi vnd welti im noch sinem gotzhus ze sant Gallen da von nit zehenden geben vnd hett im vnd dem gotzhus den zehenden also lang vorgetragen vnd nit gericht vnd hub den zehenden dem gotzhus vor wider recht, vnd wissi nit, von wz rechtz wegen er in oder sin gotzhus an dem zehenden sumen soll, vnd begerti anders darvmb nit wan rechtz von dem egenanten junkherr Wilhelmen von End. Daz verantwrt do ze mal der jetzgenant junkherr Wilhelm von End mit sinem fursprechen vnd bat im ze ervarent an ainer vrtail, sid dz der apt rechten weit vmb semlichu guter vnd ob er sich nit billich stalti fur gericht mit vollem gewalt vnd mit sinem cappittel, also wz darvmb recht vnd vrtail gabi, dz och dz hie nach kraft hett. Darvmb ward ertailt mit vrtail vnd ward och dz daz mer, sid dz min herr der apt ain gefurster apt vnd ain friger herr war, daz er denn wol von dez gotzhus wegen vnd vmb dez gotzhus guter rechten mocht an sin cappittel, vnd waz im recht vnd vrtail gabi, daz hett wol kraft fur sich vnd fur sin nachkomen. Vnd do dz also ertailt ward, do klegt aber der egenant min herr der apt von sant Gallen zu dem obgenanten junkherr Wilhelmen von End vmb den zehenden in aller wis, als vor geschriben vnd beschaiden ist. Dez verantwrt sich der selb junkherr Wilhelm von End mit sinem fursprechen vnd sprach, su warint iro stoss komen vff her Johansen den jungen von Bodmen als vff ainen gemainen man nach der verainung, so die herren vnd die stett mit enander hettint, da bi weit er och gern beliben nach dem, als su vber ain komen warint, vnd bat im ze ervarent an ainer vrtail, ob min herr der apt nit beliben solt nach dem, als su vber ain komen warint. Dez verantwrt sich der selb min herr der apt mit sinem fursprechen vnd sprach also, er logenti nit su warint der stoss komen vff den egenanten von Bodmen, also ob er ez tun welt vnd gemain man darvmb sin weit, aber der selb von Bodmen hetti im dz ab geseit, dz er ez nit tun welt. Vnd nach baider tail red vnd widerred do ward ertailt mit der meren vrtail, sid dz su baidenthalb nit logentint, su warint der stoss komen vff den vorgenanten her Johansen von Bodmen, daz su den baidenthalb bitten soltint, dz er sich der sach an neme vnd gemain man werdi vmb die sach, vnd sond daz baidenthalb an in werbent sin vngefarlich hinnan von nu dem nahsten sunnentag vber sechs die nachsten wochen, vnd mugent su in den tagen den selben von Bodmen dez nit erbitten vnd dz er in daz ab seit, dz er vmb die sach nit gemain man werden wil, nach den selben sechs wochen sol denn ietwedra tail sin recht anderswa suchen nach dem rechten an all geverd. Dirr ding ze warem vrkund henk ich obgenanter Johans Stokli statamman von dez gerichtz wegen, als ertailt ward, dz ich ez tun solt, min aigen insigel an disen brief vnschadlich mir vnd minen erben. Geben vnd ertailt an dem obgenanten fritag im dem iar, do man zalt von Cristus geburt druzehehen hundert vnd achtzig iar, dar nach in dem funfften jar."}
{"text": "Wir Albrecht, von Gots gnaden hertzog ze Osterreich, ze Steyr und ze Kernden, tun chund offenlich mit disem brif umb den chrieg, den die erbern und geistlichen leut, der abt und der conuent vom Heiligen Chreuz an ain tail und die augustiner und die gemayn ze Padn an dem andern tail, mit einander gehabt habent von dez wazzers wegen, das auz dem gepirge da herauz fur Paden rinnet, daz wir nach irr bete ze baider seit darzu sanden unsern getrewn Wolfgangen von Winnden unnd Chunrad den Schonaicher, daz si von unsern wegen beschowten die gebresten, die si baidenthalbn yzund davon hieten oder der chunftichlich von demselben wazzer mocht werden. Die habent daz getan nach iren trewn und habent ouch von unnserm haizzen und geschefts wegen daruber gesprochen mit baider tail gunst und willen in der weis, als hernach geschriben stet: Daz die Heiligen Chreutzer slahen suln ein wasserstubn und die auzzern wur wazzerhalben von der mul herab, als verr ire gemarcht gen, untz neben dem zawn, der siu angehort. Und ein andrew wurn suln si slahen von der wazzerstuben untz an den steg gen Unsern Frawn pad uber, also daz der mulgraben hingee und hinrinn zwischen denselben zwain wuren. Und suln si die selben zwo wur und die wazzerstuben pezzern, alz oft sein nott geschiecht, an der augustiner ze Paden und der gemayn daselbz schaden. So suln dann die augustiner und die gemayn ze Paden slahen die wur lantzhalben, als si angevangen ist und dahin erd nemen unnd tragen aus dem mulgraben, der ytzund new wirt, alzvil si derselben erd bedurffen. Wer aber, daz man die erd auz demselben mulgraben nicht gar mocht austragen zu derselben wur, daz daz wasser seinen ganch und fluz vollichlich gehaben mocht, so suln dann die Heiligenchreutzer zwen tail geben und die augustiner und die gemayn den dritten tail, daz man dieselben erd aus demselben mulgraben gar auztrag zu der wur, daz daz wasser seinen rechten und voligen ganch und fluz gehaben mug. Und suln diselben augustiner und die gemayn diselben wur lantzhalben pezzern, alz oft sein auch nott geschiecht, an der Heiligenchreutzer schaden. Ouch suln die Heiligenchreutzer den vorgenanten mulgraben furbaz ze allen zeiten rawmen, swenn sein nott ist, an der augustiner unnd der gemayn schaden. Davon gebieten wir den vorgenannten Heiligenchreutzern und den egenanten augustinern und der gemain ze Paden und wellen gar ernstlich bey unsern hulden, daz si die vorgeschriben stukche und artikel, alz si von wort ze wort da oben begriffen sind, stete haben und volfuren an Widerrede. Swer daz aber uberfur und dez nicht tet, den wolten wir darumb swerlich pezzern. Mit urchund ditz brifs, geben ze Wienn an phintztag vor Oculi in der vasten, nach Krists gepurd dreutzehen hundert jahr, darnach in dem siben und funftzigistem jar."}
{"text": "Ez sun wizzen alle, die disen brief iemer gesehent alde gehorent lesen uor gerichte aide ane gerichte, daz ich Johannes Ovgeli burger uon sante Gallen dien armen lvten in dem nidern spitale ze sante Gallen zewene mine zehenden, der eine heizet ze Novchelnhus, der ander heizet amme Chaphe, ze chovfenne han geben mit alleme rechte umbe zehen march lotigis silbers Chostencer giwegis. Vnde han daz getan mit mins herren abbt Vlrichs vnde de conuentis uon sante Gallen willen vnde gunst, ane achust vnde ane alle giuerde mit gvten willen vnde mit gvten triwen, vnde enzvhe ovch mich an disen brieue aller der ansprache vnde der wideruorderunge, die ich alde min erben iemer gewinnen mochten an disen zewein zehenden, vnde uergihe ovch des an diseme brieue, daz ich ir were wil sin, als ich ze rechte sol, der zeweier zehenden, swa sis bidurfen uor gerichte alde ane gerichte, vnde dc ich die selben zehen march enphangen han uon inen vnde daz ich si bewendet han an die stat, da ich wol bedorfte. Vnde uon dien selben zewein zehenden sol man iemer me jergelich an sante Gallen tage geben ein halbiz phunt wachsis an daz Hecht des gotshuses. Dirre chovf vnde diz gedinge beschach ze sante Gallen, da die waren, der namen hie nach geschriben stant: her Vlrich Lesti, her Gerwig der Peier, her Heinrich der Blarrer, Chvnrat der Meier, Heinrich Ovgeli, Johannes Chuchimeister, Heinrich Hurst, Chvnrat der Wienachter, Chvnrat der Zehender, Chvnrat uon Engeciswiler, Vlrich der Burger, Vlrich Wiphe, Heinrich von Watt vnde ander genvge, in deme jare, do uon gottis geburtage waren tusent vnde zewei hundert vnde sibenzich vnde uunf jar, an sante Bartholomes tage. Vnde daz diz allez deste steter vnde uester belibe, so gibe ich inen disen brief besigelt mit mins herren abbt Vlrichs vnde des conuents uon sante Gallen ingesigele zeinem ewigen vrchvnde."}
{"text": "Wir Herman von gottes gnaden abt des gotzhus ze sant Gallen veriehent vnd tun kunt mit disem brief allen, die in ansehent lesent oder horent lesen, das fur vns kam Cunrat von Beringen vnd gab vns vf an vnser hand den hof, den man memmet Hainis hof am weg von Eschain, der in von sinem vatter saligen anerstorben was vnd von vns vnd vnserm gotzhus lehen ist, vnd batt vns den selben hof ime, Elizabethen, Adilhaiden vnd Margareten sinen swesteran allen gemainlich lihen. Do erhorten wir sin batte vnd luhent den vorgeschriben hof mit allen rehten vnd mit aller zugehord dem vorgenemten Cunrat von Beringen, Elizabethen, Adilhaiden vnd Margareten sinen swesteran allen gemainlich vnd vnuerschaidenlich vnd lihent mit disem gegenwurtigen brief ze rehtem lehen vnd ze ainer rehten gemaind. Vnd ist dis alles beschehen vnd vollefurt mit allen den worten vnd werken, so von reht vnd von gewonhait darzu gehorten vnd notdurftig warent. Vnd ze offenem warem vrkund vnd stater sicherhait aller der vorgeschriben ding henken wir vnser insigel an disen brief. Der geben ist ze sant Gallen, do man zalt von gottes geburt druzehenhundert jar vnd darnach in dem funfzigosten jar, an dem nahsten fritag vor sant Laurencis tag."}
{"text": "Allen den die disen brief an sehent oder hoerent lesen, chuenn ich Pernhart der Gesenczer richter ze Amsteten vnd ich Chvenrat sein brueder vnd vergihe offenlich an disem brief, daz wir dem erwirdigem herren byschof Chuenrat von Freysing vnd seinem goczhaus haben verchauft vnd ze chauffen geben vnsern sedel vnd vnser veste ze Peytenstain mit allem dem recht vnd geding als wirs her Chuenraten dem purchgrafen von Seuesenek heten geben, mit dem pawehof der zu der veste vnd zue dem sedel gehoert vnd von alter gehoert hat, die vnser payder recht aygen sint dev wir im auch vnd seinem goczhaus haben geben fuer recht aygen, vnd schullen dez auch sein vnd sein goczhaus gewern sein fuer aygen an allen steten da er vnd sein goczhaus sein noetuerftig sint, vnd schullen ims vnd seinem goczhaus schirmen fuer recht aygen daz haus ze Peytenstain vnd den pawehof vnd swaz dar zue gehoert vnd von alter gehoert hat von holcze, von velde, von wismad vnd von wayde, mit wazzer vnd mit wazzerfluezzen, besuecht vnd vnbesuecht, als ez dem purchgrafen von Seusenek ward auz gezaigt enhalbe dez pachez in dem selb geding vnd chauf, als wirs dem purchgrafen heten hin lassen vnd geben, also haben auch wirs vnserm herren byschof Chuenrat von Freysing vnd seinem goczhaus geben vmb zwainczig vnd drevhundert pfvnt Wienner pfenning, also heten auch wirs dem purchgrafen geben vnd verchauft vnd nicht anders. Nu geit vns vnser herr der byschof von Freysing dreisig pfunt mer, di selben dreisig pfunt hat er vnd sein goczhaus vns iezunt gar vnd gaenczlich gewert mit beraiten pfenning. So schol er vns geben vor sant Goergen tag der nv schirst chumt, hundert pfunt dar vmb er vns hat puergen geben vnd verseczt, dar nach schol er vns geben auf den naechsten sant Johans tag zwainczig pfunt. Swenn er vns auch der zwainczig vnd hundert pfunt gewert, so sint die puergen ledig von vns di er vns dar vmb het geben vnd verseczt. Dar nach schol er vns geben auf den naechsten sant Marteins tag oder in vierczehen tagen nach sant Marteins tag zway hundert pfunt pfenning, vnd swo er oder sein goczhaus oder sein nach chomen ob er enwaer, vns nicht werte der zwayer hundert pfunt ze sant Marteins tag oder in vierczehen tagen dar nach, swaz er vns denn pfenning vor hat geben oder gewert an den vierdhalb hundert pfunden, die schullen alle ab sein vnd verlorn vnd schullen wir mit vnsrer puerge vnd mit vnserm hof vnser dinch schaffen swaz wir wellen. Swo aber er oder sein goczhaus, ob er enwaer, vns der zwayer hundert pfunt weret als vor geschriben stat, so schullen wir im oder seinem goczhaus, ob er enwaer, die veste ze Peytenstain vnd den pawehof antwurten vnd in geben an allen fuerzug vnd widerred vnd haben daz gesworen zden haligen . Wir haben auch alle drey gesworen zden haligen, ich vnd Chuenrat vnd Haug mein brueder, allez daz ze tuen vnd zefolfueren als hin nach geschriben stat, an alle fuerzug vnd widerred. Swenn wir der zwayer hundert pfunt gewert werden, so schullen wir, ich vnd Chuenrat mein brueder, vnserm herren von Freysing vnd seinem goczhaus alle die brief geben versigelt mit vnsrer payder insigel vnd mit andrer vnsrer brueder insigel aller der er vnd sein goczhaus durfen vnd noetuerftig sint, vber die veste ze Peytenstain vnd vber den pawehof vnd swaz dar zue gehoert vnd von alter gehoert hat, besuechcz vnd vnbesuechcz. Ander venser brueder schullen sich auch an dem brief verczeihen aller der recht die si hant oder gehaben muegen an der veste ze Peytenstain vnd an dem pawehof vnd swaz dar zue gehoert oder von alter gehoert hat. Wir schullen auch die werschaft enpfahen ze Amsteten in dem marchte an geuaerd vnd an alle widerred ze allen zilen. Wir schullen auch ze ie dem zil vnser gagen brief geben vmb die werschaft swaz man vns denn wert. Ich Chuenrat der Gesenczer vergich auch offenlich an disem brief, daz ich vnd mein herr byschof Chuenrat von Freysing vber ain chomen sein vmb mein hueb die da haisset an dem Chirchweg, vnd swaz zue der hueb gehoert vnd von alter dar zue gehoert hat, besuecht vnd vnbesuecht, daz haben wir paidenthalben geseczet auf hern Marquard von Luechsenekk ritter vnd auf Pernhart meinen brueder, richter ze Amsteten, vnd auf Herman den Haewsib, vnd swaz mir die dar vmb haissent geben meinen herren von Freysing, dez schol mich genuegen vnd schol mich der selben pfenning weren vierczehen tag nach sant Marteins tag der nu schirst chumt, vnd hoerent mich die pfenning alain an, an meinen brueder Pernharten vnd schol ich die werschaft vnd die pfenning nemen ze Amsteten an geuaerd vnd han im auch die hueb fuer aygen geben vnd schol auch der hueb sein vnd seins goczhaus gwer sein an aller stat swo er sein bedarf, vnd schirm fuer aygen nach recht. Daz wir dez allez gepunden sein zetuen vnd zeuolfueren vnd zelaisten als vor geschriben stet an disem brief vnserm vorgenantem herren byschof Chuenrat von Freysing vnd seinem goczhaus, dar vmb geben wir im disen brief ze ainem vrchunde versigelt mit vnsrer payder insigel vnd mit Haugen vnsers brueder insigel. Der brief ist geben ze Waydhouen, do man zalt von Christez gepurt dreuczehenhundert iar vnd dar nach in dem dreisigistem iar, an dem naechsten Maentag nach dem Ostertag."}
{"text": "Wir graf Fridrich von Toggenburg kunden vnd veriehen offenlich mit disem brief, das wir willeclich vnd bedaht mit gutem rat vur vns vnd vro Kungund hern Donatz seligen von Vatz elicher tohter vnd vnser elichen husurowen vnd alle vnser erben, sun vnd tohtren, ob wir sun nut enhaten, von dem erwirdigen vnserm gnedigen herren bischof Vlrich von Chur enpfangen hand ze rehtem lehen die burg Winegge vnd alles das, das dar zu horet, vnd dar vmb so haben wir im gesworn ze den hailgen, von den lehen ze tund, was ain man von reht tun sol von sinen lehen sim herren. Wir verzihen vns och willeclich vnd vnbetwungelich vur vns vnd die vorgenanten vnser elichen husvrowen, der vogt wir sint, vnd vur alle vnser erben vnsers tails der pfender, diu bischof Johans selig von Chur vnserm sweher vnd vatter seligen hern Donat von Vatz versetzt hat, vnd sond die brief, die wir dar vmb haben, wider geben vnd sond tod sin. Wir hand vns och verzigen vur vns vnd die egenemten vro Kungund hern Donatz seligen von Vatz tohter vnd vnser vrowen, der vogt wir sind, vnd vnser erben aller der ansprach, die wir haben vnd haben mohten an den zerbrochen turn, der wilend hies Spinniol, vnd der hofstat, du zwischend dem selben turn vnd Kurtesell ze Chur in der stat gelegen ist. Vnd des ze aim waren offen vrkund so geben wir disen brief vur vns vnd die vorgenemten vro Kungund hern Donatz seligen von Vatz elicher tohter vnd vnser elichen huswrowen, der vogt wir sind, vnd vur alle vnser erben besigelten mit vnserm insigel. Dis beschah vnd wart dirr brief geben ze Wesen, do man zalt von gotz geburt druzehen hundert iar, dar nah in dem aht vnd drisgosten iar, an dem fritag vor sant Lucyen tag."}
{"text": "Jch chunrat von Velden etben Richter daselbs vergich Offenleich mit dem prief vnd Tun chunt allen den, dy in sehent, horent oder lesent, Daz ich dem Edeln wolgeparen meinem genaedigen herrn Graff Hainrich von Schounberch vnd seinen czwayn Sunen verhaizzen vnd versprochen han mit mein trewen, daz ich in vnenpfaren zu velden schol sein, dy weil sy den selben Marchkt in habent. War aber, daz ich daz vber fuer, so schol ich meinen genanten herrn Leibs vnd gucz verfallen sein vnd schol mier dann mein herr her Gundachker von Tannberch vnd Nyclas meiner Herren Schaffer von Rosenwerch vnd mein pruder hensel von Velden alz vast nach seczen, alz mein vorgenantt genadig herren, wo sy mich wegreiffen mugen. Vnd dar vber gib ich den prief versigelt mit meinem vorgenanten chunrats von velden anhangunden Jnsygel vnd zu einer pezzern sicherhait vnd waren czewgnuzz mit meines herrn hern Gundachker von Tannberch vnd mit Nyclas meiner herrn schaffer von Rosenberch vnd meines pruder Hensleins von Velden anhangunden Jnsygel, dy sy durch meiner Vleizzigen pett willen an den prief gehangen habent in vnd all irn erben an schaden. Der prief ist geben nach christ geburd drewczehen hundert iar, dar nach in dem Achczigisten iar dez Samcztags nach sand Pawls Tag."}
{"text": "Wir graf Friderich von Tokkenburch veriehen offentlich mit disem gegenwertigem brief vnd tugen kunt allen den, die in sehent oder horent lesen, das wir vf gegeben vnd gefriet haben du hofstat vnd den walt, dem man wilunt nampt in dem Sedel vnd dem man nv giiht in dem Tobel vnd der in Ganderswiler parochie gelegen ist, vnd haben das getan luterlich durch got vnd durch vnserr vnd aller vnserr vordern selan heyles willen vnd sunderlich dar vmb, das gotes lob vnd sin er dester bas da gemeret vnd gebreitet werde, vnd haben och das getan mit aller der von Ainwile vnd von Tobel gunst willen vnd vfgeben, vnd haben den walt vnd du hofstat also vfgegeben vnd gefriet, als obngescriben ist, den erbern geystlichen luten bruder Hansen vnd allen sinen husbrudern bruder Hainrichen aim priester, bruder Welti vnd bruder Hainrichen, die ietz da mit ain ander in dem selben Tobel in gotes lob wonent sint, vnd dar nach allen iran nachkomen armen geystlichen luten priestern brudern oder swesteran, ob bruder da hin nut komen wolten oder mohtin. Wir der vorgenant graf Friderich veriehent och mer vmb alles das zitlich gut alnmusen gelt husgeschirr, das das sol ziehen vnd gehoren der cappelle vnd den heyligen, in der er du selb cappelle gewihet ist, vnd sunderlich an das lieht, das da brinnet vor dem heyligen fronemlichnamen vnsers herren Jesu Cristi, also wer, das bruder Hans abgiengi von todes wegen oder kainer siner husbruder oder su alle, da vor got lang si, so sont ir nachkomen priester bruder oder swesteran, die vf der selben hofstat wonhaft sint oder wonhaft werdent vnd da in gotes namen och wesen hant, die selben cappeln vnd ir lieht vnd ir gut besorgen vnd sont das niessen vnd han vnd anleggen mit allen den gotlichen rehten vnd gewonheyten, so es der vorgenant bruder Hans vnd sin husbruder die vorgeseiten vormals gehebt vnd besorget hant, die wile die lebtan. Wer aber, das du cappelle oder du hofstat von kainer sache wegen ode wurdi stande oder wust wurd ligent, da vor got sie, vnd das niemant da wonhaft wer, so sol man der cappelln gut vnd der hofstat in ains erbern mannes hant ze behalten geben, der dar zv nutz vnd gut ist, vnd der sol das besorgen getruwiglich jar vnd tag vnd etwas furbas, bis das du hofstat wider besetzet vnd wonhaft wirt vnd besorget mit fromen geystlichen luten, als vor gescriben stat. Wer aber, das es sich lenger verzug mer danne jars vnd tages frist, so sol das vorbenempt gut, das der cappeln vnd hofstat furbasser gehoren an das lieht der kilchen vnserr frowen ze Ganderswile als lang, bis du cappell vnd hofstat wider vfbraht vnd in irer er gesetzet vnd wonhaft wirt vnd besorget mit fromen geystlichen luten. Vnd sol die selben geystlich lut noch die cappeln an dem gut niemant nut furen irren noch sumen in kainer wise an alle geverde. Vnd har vber ze ainem waren vnd offeme vrkunde so geben wir der vorgenant graf Friderrich von Tokkenburch dem vorgeschribenn bruder Hansen vnd den vorgenempten sinen husbrudern vnd allen iran nachkomen brudern oder swesteran disen brief versigelten vnd getruwig vervestenot mit vnserm grossem insigel, das dar an gehenket ist fur vns vnd fur vnser nachkomen, die wir vestiglich zv vns har vnder binden in dirr sache. Diser brief ist gegeben vnd dises vfgeben vnd friung geschach ze Liehtenstaig in vnserr stat, da man zalt von gotes geburt druzehen hundert vnd sehtzig jar, dar nach in dem nunden jar, des nehsten sunnentags nach sant Michahels vnd aller engel tag, ind. VII."}
{"text": "Ich Chunrat der mair ze Perchaim vnd mit sampt mir mein hausvraw vnd all vnser erben, wir vergehen vnd tun kunt offenleich mit dem brif allen den, die in sehent horent oder lesent, daz wir hewsleich mit aigenem rukchen siczen wellen ze Perchaim auf dem nidern Hof an dem ort, der gelegen ist in Lewntinger pfarr, vnd daz wir vns da nindert verrukchen wellen an vnsers lieben herren Vlreichs des Perchaimer vnd aller seiner erben gutleichen wissen vnd wart vnd daz wir darauf zimmern wellen ein haws einen stadel vnd stall, als dar zu gehort, vnd wann wir dann ab dem egenanten hof wellen mit vnsers obgenanten herren Vlreichs des Perchaimer vnd seiner erben gutleichen willen, das seu vns daz derlaubent, so sullen wir in den egenanten hof zu stiften mit einem pidermann, der dem hof nucz vnd fugleich sei, vnd sullen in zustiften mit sacz vnd mit allen sachen als dar zu gehort. War aber, daz ich obgenanter mair Chunrat von Perchaim oder mein erben vns verrukchten oder zugen ab dem obgenanten hof ze Perchaim an vnsers obgenanten herren Vlreichs des Perchaimer vnd seiner erben gutleichen willen vnd wart, des er oder sein erben vnser ainz vber weisen mogen mit einem pidermann, so sein wir vnserm obgenanten herren Vlreichen dem Perchaimer vnd allen seinen erben veruallen czbainczig phunt guter winner phenning. War aber daz wir der obgeschriben czbainczig pfunt phenning veruillen vnserm obgenannten herren Vlreichen dem Perchaimer oder seinen erben, wann seu denn vnser ainen oder mer vadernt, so sullen wir in laisten gen Ebelsperg in ein erberig gasthaus, swo seu vns hinzaiget, vnd sullen da laisten an geuer als laistens recht ist vnd sullen da nicht auzchomen, seu werden vor der obgeschriben czbainczig phunt alter winner phenning gancz vnd gar gericht vnd gewert. War aber daz in die laistung verczogen wurd, wie sich daz fugt, swie getan schaden seu dez dar vber nement, die ir ainz oder ir ainer bei seinen trewn gesprechen mag, an recht an aid vnd angesworn, dieselbigen scheden mitsampt dem haubtgut sullen wir in auzrichten vnd sullen seu daz haben dacz vns vnd vnsern trewn vnd darzu auf der hab, di wir haben auf wazzer oder auf lant, wie die genant ist, versucht vnd vnuersucht vnd sullen vnd mogen der selbigen ir scheden vnd hauptguts dauon wechomen an chlag an recht an furbot vnd an allez gericht mit vnserm gutleichem willen angeuer. Daz in daz allez stat vnd vnzebrochen weleib, darvber gib ich obgenanter mair Chunrat von Perchaim meinem obgenanten herren Vlreichen dem Perchaimer seiner hausvrawn vnd allen iren erben den brif fur mich vnd fur all mein erben versigelten mit des erbern Rulanden des Ruzhaimer vnd Petern des Schonnawer anhangunden insigeln, die si an den brif gehangen habent ze einer zeugnusse durich vnserz vleizzigen pet willen in vnd allen iren erben an schaden, dar vnder ich mich obgenanter mair Chunrat von Perchaim vnd mit sampt mir mein hausvraw vnd alle vnser erben verpinden mit vnsern trewn an aydesstat, allez stat ze haben, daz oben an dem brif geschriben stet, wann wir aigens insigels nicht enheten. Der brif ist geben nach Christes gepurd drewczehen hundert iar vnd darnach in dem czbay vnd achczigisten jar an der heiligen drin Chunig abent."}
{"text": "Ich Ott der Portser van Valiba vergich vnd tuen chund allen den, di nu sint oder hernach chunftich werdent, di den prief lesent oder horent lesen, daz ich mit wol verdochtem muet vnd mit guetem willen mein vnd meiner hausvraun vron Petersen, vnd meins prueder Albers, vnd aller meiner erben, verchauft hon dem erbern herren abt Hainreichen vnd seinem gotzhaus datz Altenburch meins rechten aigens zwen vnd sechzich phenning geltz Wienner muniz vmb drithalb phunt phenning Wiener muniz, der ich aller recht vnd redleich gewert pin. Vnd ligent di vorgnanten zwen vnd sechzich phenning geltz datz Pestorf auf fvmfzechen jeuchart akchers, di man alle jar dient an sand Michels tag. Vnd schol daz vorgnant chloster datz Altenburch allen seinen vrum mit dem selben gult schaffen an allen irresal. Ich wil auch vnd mein vorgnanter prueder Alber des selben gultes recht scherm sein vnverschaidenleich fuer alle ansproch, noch aigens recht vnd des lantes gwonhait in Osterreich. Swo in auer vmb daz e gnant gult thainn rechter chrieg auferstuend vnd swas sev des schaden nemen, den schol ich in ablegen mit guetleichen willen vnd on alle widerred. Daz di red vnd di sache stet vnd vnzeprochen ewichleich peleib, gib ich dem egnanten gotzhaus datz Altenburch den prief, versigelt mit meinem jnsigel, vnd mit Otten des Rauscher jnsigel, der meins prueder geswei ist, wen mein prueder nicht aigens jnsigels hol. Des auch gezeug ist mein herre her Chraft van Svnnberch mit seinem jnsigel. Der prief ist geben nach Christ purt vber dreutzechenhundert jar, dornach in dem drev vnd zwaintzgisten jar, an aller heyligen tag, datz Altenburch in dem chloster."}
{"text": "Allen den, die disen brief sehent lesent oder horent lesen, kund vnd vergihe ich Katherina von Frowenberg her Vlriches saligen von Sax elichu wirtinne vnd wir Vlrich Stephan, Vlrich Brantho gebruder von Sax, daz wir mit guten rate vnd mitt guter vorbetrahtung vnd mitt aller vnser gesuostergit willen vnd gunst vnd mitt vehenknust aller vnser erben die beschaidenun vrowen Elysabethun Vlriches Maralden tohter, du vnser reht aigen waz, geben haben an daz gotzhus ze sant Gallen dur got vnd dur vnser selan hailes willen, wir haben och die selben Elysabethun dem vorgenempten gotzhus geben fur ledig vnd vnansprachig vnd sollin dar vmb des selben gotzhus reht wem sin nah reht gen aller mallichen, wir habin vns och mutwilclich verzigen vnd enzigen vns mitt disem brief aller der reht vnd aller der ansprach, die wir hetten an der selben vnd zu der selben Elysabethun von der aigenschaft wegen, die wir vntz her gehept habin an ir, vnd habin gelopt mitt guten truwen, daz wir noch kain vnser erb si niemer dar vmb angesprechen bekumbern noch bekrenken sollen mitt worten noch mitt werchen, an gaischelichem noch an weltlichem geriht noch och an geriht, vnd ist dis alles geschehen reht vnd redelich mitt allen den worten vnd werchen, so dar zu gehort vnd von reht vnd von gewonhait nott durftig was vnd als es kraft vnd maht haben sol iemer eweclich. Vnd ze ainen waren vrkunde vnd ze ainer stater sicherhait aller der vor geschriben dinge henken wir die vor benempten vro Katherina von Sax vnd Vlrich Stephan vnd Vlrich Brantho gebruder von Sax vnseru aigenu insigel an disen brief. Wir Vlrich Eberhat vnd Vlrich Hans gebruder von Sax vergehen och offenlich, daz dis alles beschehen ist mitt vnserem guten willen vnd gunst, vnd verbinden vns dar vmb vnder vnser vor benempter bruder insigel, won wir aigenr nit enhaben. Dirre brief wart geben ze Sax, do man zalte von gottes geburte druzehenhundert jar vnd darnah in dem sehs vn drissegosten jar, an der nahsten mitwochen nah sant Martis tag."}
{"text": "Ich Gebhart vnd ich Heinrich chvnrats des vinchen Svn von Semftenpach tvn chvnt an disem brief allen levten, daz wir mit wolbedachtem rat vnd mit gvnst vnd willen vnser beider hausvrowen vnd aller vnser erben ze chauffen haben gegeben vnser erbrecht dev zway tail ze Semftenpach auf der halben hvb. di da gehaizzen ist an dem Ort, mit allen den rechten vnd nutzen, als wir ez gehabt haben vnd vns vnser vater lazzen hat, Chvnrat dem smid von Semftenpach vmb siben pfvnt pfenning Pazzawer mvniz, der er vns gar vnd gaentzeich verricht vnd gewert hat vnd verricht . Dar vber ze einem ewigen vrchvnd geb wir in disen brief versigelt vnder heinrichs insigel von elhenpach, der ze den zeiten des Pichsolfs von Pazzaw ampman ist, vnd verpinten vnds dar vnder mit vnsern trevwen, wan wir selbe nicht aygen jnsigel haben. Daz ist geschehen, da man zalt von Christs gepvrt M. CCC. darnach in dem xxvj. jar. des sint gezevch chvnrat der list, dietreich der Stainp, wolfgang sein sein svn, andre der stelzoer, ch. der mezzenpech, H. der wais, jacob von waldaren vnd ander bederbe levt."}
{"text": "Wir die von Regenspurg ain frigiv stat vnd wir dis nachgeschriben dez hailigen Romschen richs stette Auspurg, Vlm, Costentz, Ezzlingen, Rutlingen, Rotwil, Wil, Vberlingen, Memmingen, Bibrach, Rauenspurg, Lindow, sant Gallen, Phullendorff, Kempthun, Kouffburren, Lutkirch, Isni, Wangen, Buchornn, Gemund, Hall, Hailprunnen, Winphen, Nordlingen, Dinkelspuchel, Rotenburg vff der Tuber, Winsperg, Aulun, Bopphingen, Giengen, Wil in Turgow vnd Buchow bekennen vns vnd veriehen offenlich mit disem brief allen den, die in ansehen oder horen lesen, als wir vns mit den erbern wisen den raten vnd burgern gemainlich der stett Mentz, Straussburg, Worms, Spir, Frankfurt, Hagnow, Wissenburg, Wephlan, Schietstat, Ehenhain vnd Phedershain dem hailigen Romschen rich zu eren dem land vnd vns ze nutz vnd ze fromen verbunden haben vnd ainmutig worden sien nach der brief sag, die wir ainander dar vber vnder vnser stett insigeln versigelt vnd gegeben haben, versprechen wir vns besunderlich an disem brief vnd geloben in guten truwen by den aiden, die wir in dem vorgenanten verbund geton haben, war es sach, daz yemen, wer der war, der die vorgenanten stett samentlich oder besunder von dem verbunde, den si vnd wir mitainander haben, entrennen oder daran notigen wolt, in welhen weg daz war, so sullen vnd wellen wir in da wider getrulich vff die aide beraten vnd beholffen sin, an alle geuerd. Wan aber in dem vorgenanten verbundbrief vnd ainmutikait ieglichiv der vorgenanten stett besunder vzzgenomen haben, so verbinden vnd versprechen wir vns och in disem brief vff die aid, also wer es sach, daz der herren kainer ainer oder mer, die si in dem vorgenanten verbund vnd ainmutikait besunder vzzgenomen haben, wider der vorgenanten stett dehainer, die si vzzgenomen hand, taten oder mit den selben stetten kriegten oder zweyungden wurden, in weihen weg daz war, vnd daz der raut oder die rat oder daz mertail vnder in, die die selben also bekriegten oder beschadgoten, erkanten vff ir aid, daz in von dem oder von den, die si vzzgenomen hand, vnrecht beschehe, so mugen die vorgenanten stett samentlich mit in oder der mertail vnder in vns wol manen, vnd sullen wir in denne wider die selben getrulich beraten vnd beholffen sin in aller der mausse, als ob der oder die in dem verbund nicht vssgenomen waren, vnd nach dez vorgenanten verbundez hobtbriefz sag, den si von vns dar vber hand, an alle geuerd. Mit vrkund ditz briefz, daran wir vnser stett aller aignu insigel offenlich gehenkt haben. Der geben ist der nechsten mittwochen vor sant Dionisien tag, do man zalt von Cristz geburt drivzehenhundert jaur vnd dar nach in dem zway vnd achtzigostem jaure."}
{"text": "Wir Werentho von gotes genaden Erwelt und bestetigt zem Byschof ze Babenberg bechennen offenleich an disem brief, Daz wir vnserev gvet den Hof an der Aiche, da Chunrat aufe sitzet, vnd ein lehen auf der Cheyppen, da vlreich auf sitzet gelegen in vnserr Hofmarche ze Hag, die vns vnd vnserm Gotzhaus mit allen rechten zv gehorent, geben vnd geeigent haben mit rat vnd gunst vnser vnd vnsers Gotzhaus korherren und dienstmann dem Gotzhaus ze Gersten pey Steyr in dem Pistum von Pazzawe durch ein merung Gotes dienestes daselbs vnd auch den worten, daz si vmb vnser heyl di weil wir leben, jerleich ein Messe haben suellen an dem nechsten Tag nach send Margreten Tag vnd nach vnserm Tode schuellen si vnser vnd vnser voruaren vnd die nach vns koment, Pyschof ze Babenberg gedenchen vnd gedechtnuzze haben jerleichen ie an dem Tag, as wir verscheiden sein, mit vigilige vnz mit selmesse in aller der weise, als si die begent andern des selben Gotzhaus Stiftern. Vnd schol daz vorbenant Gotzhaus di vorgeschriben guet an alle hindernuzze vnserr vnd vnserr vogten vnd amptleuten inne haben als anderev irev eigen Guet mit allen den rechten vnd nutzen, die da von komen mugen vnd dar zv gehorent. Mit Vrchuend ditzes briefs besigelt mit vnserm anhangentem jnsigel. Ditz ist geschehen Nach Christes gepuert Dreutzehen Hundert jar in dem vier vnd Dreisigstem jar des Montags vor send Laurentzen Tag."}
{"text": "Ich Levpolt von Weyzzenberch vergich fur mich vnd fur alle mein erben offenbar, daz ich ze chauffen han geben meinem wesundern frewnt Weycharten von Stharchenberch seiner hausfrawn frawn Annen vnd allen iren erben di lehenschaft vnd di manschaft di hernach geschriben stet, dez ersten den zehent dacz Revthaym vnd dacz Frideleiten in Pramchircher pfarr vnd den zehent auf dem Geyrhof vnd auf den zwayn guetern die darzu gehorent die gelegen sind in Rotenpecher pfar, vnd daz guet daz do haist dacz Aw gelegen in Weybarer pfarr das alles mein rechts aygen gewesen ist, vnd daz gelt dorvmb ich ym ez gegeben han hat er mich gancz vnd gar gericht vnd gewert vnd han ich yms auch vnd seinen erben aus meiner gewalt vnd gewerschaft geantwurt in di iren mit allen den rechten alzo ich di selb inne gehabt han, vnd pin auch der vorgeschriben gueter oder wye daz genant ist ier gewer fur allev ansprach. Vnd daz in daz alles stat von mier vnd von meinen erben weleib, gib ich den vorgenanten Weycharten von Stharchenberch vnd seiner vorgenanten hausfrawn vnd allen iren erben den brief versigelten mit meinen anhangundem jnsigel vnd mit dez erbern hern her Nyclas von Schaurbach ze den zeiten pfleger ze Wolfsekk anhangunden jnsigel, vnd vnder dez erbern ritters hern Dyetreichs von Aystershaym anhangundem insigel, di die durch meiner pet willen zu dem meinem gehangen habent ze einer zugnuzz vnd ze einer statnuzz der sach in vnd allen iren erben an schaden, dorvnder ich mich verpint mit meinen trewen an aydes stat allez daz stat ze haben, daz vor geschriben stet. Daz geschach drevczehen hundert jar vnd darnach in dem segczgistem jar dez mytichen in den pfynstveirtagen."}
{"text": "ICH Leb von Vreuntzhausen vnd mein Hausvrowe Of vnd vnser erben veriehen offenleich mit disem prief vnd tuen chunt allen den di in sehent oder horent lesen die nu lebent oder her nach chvnftich sint. Daz wier ein guet haben gehabt datz Lebrestorf daz do leit pei Pechstal dez selben guetz sind zwai Lehen vnd ist vnser rechtes aygen gewesen. Daz selb guet als iz benant ist daz hab wier ze chauffen gegeben hern Wernharten von Nuzdorf vnd seiner Hausvrowen Agnesen vnd iern erben vm zwainczk phunt phenning gemainer wienner munzz der seu vns recht vnd redleich gewert habent. Vnd schulle auch wir dez vorgenanten guetz hern Wernhartz vnd seiner Hausvrowen Agnesen vnd ierr erben rechter scherm vnd gwer sein fuer alle ansproch als Lantzrecht ist in Osterreich vnd als man aygen zerecht scherm schol. daz hab wier in gelubt mit vnsern treun. Vnd durich pesserr sicherhait willen lub ich Chvnrat von Vreuntzhausen auch mit meinn trewen daz ich mit sampt meinem prueder hern Leben dez vorgenanten guetz hern Wernhartes von Nuzdorf vnd seiner Hausvrowen Agnesen vnd ierr erben rechter scherm vnd gwer sei fuer alle ansproch als Lantzrecht ist in Osterreich. Nemen aber seu an dem vorgenanten guet dhainen schaden mit recht den schull wier in gantz vnd gar ablegen an alle wider red vnd an allen chrieg. Daz die red stet vnd vnzebrochen weleib dar vber gib ich in disen prief versigelt mit meinem anhangunden Insigel ze einem vrchvnd diser sache vnd ich Chvnrat von Vreuntzhausen gib in auch disen prief versigelt mit meinem anhangunden Insigel ze einer ewigen bestetigung dierr sache. Der prief ist geben noch Christes gepuerd vber Dreuzehen hundert Jar dar nach in dem sechs vnd dreizzkisten Jar dez Suntages in den Vier tagen in der Vasten."}
{"text": "Ich Ulreich der Pluem von Teuffental und all mein erben wier vergehen, daz wier verchauft haben unsers rechten lehens daz wier ze lehen gehabt haben von dem edeln erbern herren hern Fridreichen von Winchel newnthalben schilling wienner phenning geltz, die gelegen sind ze Engelmarsprunn, auf behawstem gut segs schilling und vier wienner phenning geltz di do dient Hainreich der Mulner, dreu schilling von ainer mul, und von ainer hoftat zenahst dem Veirtag, und Gorig der Sneider fumftzk phenning von ainer hofstat zenast dem Mulner, und Peter der Man vier und viertzk phenning von ainer hofstat zenast Micheln dem May, und die andern ligent auf uberlend der do dient die Rismanynn von Dorflein und ier tochter dreizk phenning an drey helbling von drin jewch achers, und der Hammel von Dorflein zehen phenning an ain helbling von ainem jewch, und Fridreich der Fullenstich zehen phenning von ainem jewch und Chunrat Farfler acht phenning von ainem jewch, und Chunigunt Herwortinn fumf phenning von ainem jewch, und Fridreich Leitgeb von Pirbawm zehen phenning von ainem jewch und Peter der Man vier phenning von ainem halben jewch, daz man alles dient am sand Gorigen tag. Die vorgenanten gulte allew hab wier recht und redleich ze chaufen geben mit allen den nuczen und rechten und darzu gehort umb achthalb phunt wienner phenning der wier gancz und gar verricht und gewert sein dem erbern chnecht Cholmann den Plesperger und Agnesen seiner hawsvrawn und ier paider erben, daz sew damit allen iren frum sullen schaffen. Daz der chauf also stet und unczebrochen beleib, daruber gib ich egenanter Ulreich der Pluem von Teuffental dem egenanten Cholmann dem Plesperger und Agnesen seiner hawsvrawn und ier paider erben den prief versigelten mit meim insigel, und der sach ist zeug der egenant edel erber herr her Fridreich von Winchel der dez gutz rechter lehenherren ist, und der erber chnecht Andre der Lympriczer mit iren insigeln. Der prief ist geben nach Christi gepurd drewczehen hundert jar darnach in dem zway und sechczgisten jar an sand Dorothee tag der heyligen junchfrawn."}
{"text": "Ich Jans, hern Hermans Sun selig der Rudolfin Eninchel von sand Polten, zu den zeiten Obrister Spitalmayster der purger Spital ze Wyenne, vergich offenleich an disem brief, daz ich von des Gebots wegen, so mein Genediger Herre der Edel Hochgeborn Fursten Hertzog Rudolf ze Osterreich, ze Steyer vnd ze Kernden in der Stat vnd den vorstetten ze Wyenne vmb Gruntrechts ablosung gebotten vnd aufgesaczt hat, Recht vnd redleichen abzelosen geben han an des vorgenanten Spitals stat vnd auch nach Rat des Rats der stat ze Wyenne dem erbern manne Micheln dem Schreiber, zu den zeiten Amptman der Chappelln Gut sant Pangraeczen gelegen an des Herczogen Hof ze Wyeune, die sechczig Wyenner phenning Gelts Gruntrechts, die daz vorgenant spital gehabt hat auf dem hovs vnd hofstat weingarten gelegen hinden daran, vnd swaz zu demselben hous gehoret, vnd daz alles zu der egenanten Chappelln sant Pangraetzen gehoret, vnd daz gelegen ist vor Kerner Tor hinder dem obgenanten Spital pey dem Haenprukklein zenast Wernharts hovs des Wager, vmb zway phunt Wyenner phenning, der ich an des obgenanten Spitals stat genczleich gewert pin, also daz die obgenant Chappelle sant Pangraeczen vnd alle ir verweser, Chappllan vnd amptleut vnd alle die, die daz vorgenant hovs vnd swas darzu gehoret, als vorgeschriben stet, inne habent vnd besiczent, der egenanten sechtzig phenning Gelts sulln furbas ewichleich aller ding darab ledich vnd frey sein, vnd die davon nicht mer dienn. Vnd sol auch ich noch mein nachkomen, die des vorgenanten Spitals nach mir Spitalmayster oder phleger werdent, noch ander nymant von desselben spitals wegen weder mit briefen noch an brief, noch mit chainerley sachen, swie so die genant sint, auf daz vorgenant hous, vndswaz darzu gehoret, umb die obgenanten sechtzig phenning Gelts Gruntrechts furbas nymmermer chain ansprach noch chain vodrung haben noch gewinnen, weder vil noch wenich. Waer aber, daz furbas icht brief oder vrchund furpracht wurden, von swem daz wer, die auf daz obgenante hous, vnd swaz darzu gehoret, vmb die egenanten sechtzig phenning Gelts sagten, dieselben brief vnd vrchund sulln denne gentzleichen tod vnd ze nichte sein vnd chain chraft mer haben, also daz si dem obgenanten hous vnd swaz darzu gehoret vnd allen den, die es inne habent vnd besiczent, ze chainen schaden chomen sulln weder chlain noch grozz. Vnd daz dise ablosung furbas also stet vnd vnczebrochen beleib, darvber so gib ich In disen brief ze einer waren gezeugnuzze diser sache versigilten mit des vorgenanten Spitals anhangundem Insigil vnd mit des erbern mannes Insigil hern Christans des Poherliczer, zu den zeitn amptman der Schotten Gut ze Wyenne, der diser sache gezeug ist mit seinem Insigil. Der brief ist geben ze Wyenne nach Christs geburd dreutzehen hundert iar darnach in dem ains vnd sechtzgistem Jar, an sant Jacobs abent in dem Snitt."}
{"text": "Allen, die disen brief sehent oder horent lesen, kvnde ich Rud. Brun burgermeister vnd wir . . der rat vnd die burgere der stat ze Zurich vnd veriehen offenlich vmb die vier vnd zwentzig stuk geltes, so Rud. Negellis wirtin vf dem hove ze Wangen hat, das wir da gemeinlich haben globt, die selben vier vnd zwentzig stuk geltes ab dem selben hove ze ledigenne vnd ze losenne mit drissig marken gutes silbers Zuricher gewicht hinnen ze der nehsten sant Johs. tult ze sungichten, so nv kvmt, durh das vnserm herren graven Friderich von Toggemburg sin cinse von disem jare vnd och hinnenhin entslosset vnd erlediget werden. Teten aber wir des nicht, swas danne vnser herre von Toggemburg oder sin erben da von schaden nement, den haben wir im globt ab ze legenne gantzlich ane alle geverde. Vnd des ze einem waren vrkunde so haben wir vnser stat insigel offenlich gehenket an disen brief. Der geben wart ze Zurich an sant kvnig Karlen abent, do von gottes geburt waren drucehen hundert vnd viertzig jar vnd dar nach in dem vierden jare."}
{"text": "Ich her Eberhart von Burglun der jvnge ritter vnd frige, her Rudolf von Roschach kircherre, her Eglolf von Roschach kircherre, her Wernher von Hennowe, her Cvnrat von Wellenberg ritter, Hainrich der Ome, Cvnrat von Glothvn, Cvnrat der Sternegger, Hainr. von Leonberg, Franciscus der Bossche vergiehen vnd kunden allen den, die disen brief sehent, lesent oder horent, das wir da bi gewesen sigen vnd gesehen vnd gehort haben, das die vor genemten C. der Sternegger vnd Hainr. von Leonberg amptlute der saeligen in got hern Hainr. von Griessenberg vnd hern Lutoltz von Griessenberg gesworen hant vnd sworen ze den hailigen ainen geleiten aid, das sie anders nie gehort hetten noch vernomen ane alle gevaerde, wan das dv hie nach geschriben lute vnd goter von dem gotzhus ze sant Gallen recht lehen sint, vnd sint das dise lute, Cvnr. der Sternegger, Hainr. von Leonberg, .. die Bosschen vnd alle, die sie an gehorent, .. die Nieslin, .. die lute, die von Fridoltzhouen sint, Wiltberg das gut vnd dar nach lute vnd gut, was zv Wiltberg gehoret, genemt vnd vngenemt, geschucht vnd vngeschucht, den hof ze dem Sennehuse, Huttisteten, die Egge, das Nord, Witwile, den Nidern hof in Rindal, den kirchenschatz ze Hennowe, die vogtyge ze Nider Vtzwile, die vogtyge ze Adelgeshusen, die vogtyge ze baiden Steten, die vogtyge ze Husren vnd ze Vbrewangen, den zehenden ze Vbrenwangen, ain camer lehen Zotzwile, die vogtyge ze Bvswile, den kelnhof ze Bussenang, die vogtyge ze Rotehusen, den hof ze Junkholtz vnd die Egge, den hof ze Blathun, zwai goter ze Houen, Bennikon, baidu Aichrain, Bynssegge, in den Thurtal den hof in den Stokken, den hof ze Essenruti, die hofe vnd du goter ze Jonswile, du der Bossche vnd Cvnr. von Wil inne het, den hof ze Lutenriet, ain gut ze Dietzwile, die hube ze Rikkenbach, die Hainr. von Leonberg het, die huben ze dem Wile, die Leonberg vnd des Bosschen sint, den hof ze dem Wile, der des Sterneggers ist, den zehenden Zotzwile, de Johans von Leonberg het, die hube Zvtzwile, die Hainr. von Leonberg hat, die hvbe ze Wiger, du des Bosschen ist, den zehenden ze Hennowe, der Leonberg ist, vs dem hof ze Rikkenbach XII. mutte kernen, den drittentail des Staines ze der alten Toggenburg. Disu goter hie nach geschriben sint burglehen ze der alten Toggenburg, ze Batzenhaid XX.VII. mutte kern, II. viertail vier malter habern, drissek Schillinge phenningvn, ze Rikkenbach drissek mutte kern, zehen phunt wahses. Disu nah geschriben goter sint phant, Bernhartzcelle, Morshube, Helfoltzwile, Rikkenbach, Batzenhaid, Adorf, der ober hof ze Aelgo, der zehende ze Moggwile vnd ze Bramshouen, der zehende ze dem Wile, der zehende Zotzwile. Wir die vor genemten her Eberhart von Burglun vnd die andern vergiehen och, das wir da bi gewesen sigen vnd gesehen vnd gehort haben, das der erwirdig von gotz genaden apt Hiltpolt apt ze sant Gallen leh du vor geschriben lehen vnd burglehen frv Adelhait hern Lutoltz von Griessenberg saeligen tochter. Wir die vor geschriben her Eberhart von Burglun vnd die andern vergiehen och, das wir da bi gewesen sigen und geshehen vnd gehort haben, das C. der Sternegger vnd Hainr. von Leonberg sprachen, der hof ze Wil waere lehen, das wart wider redet, den leh vnser herre der apt nicht vnd behielt ime vnd dem gotzhus sinu recht vmbe den hof ze Wil, frv Adelhait da vor genemt behielt ir selber och iru recht vmbe den hof ze Wil. Vnd ze ainem waren vrkunde aller der vor geschriben dinge dar vmbe so geben wir die vor genemten her Eber, von Burglun vnd die andern disen brief besigelt mit vnseren insigeln. Diz beschach vnd wart dirre brief geben ze sant Gallen, an dem samstag nach sant Nycolaus tag, do man zalt von gotz geburte druzehen hundert iar, dar nach in dem vierden vnd zwainzegosten iar."}
{"text": "Ich Weczel gehaizzen Drezzedler tvn chunt allen den, di nv sint, ader nach chvnftig sint, di disen prief lesent ader horent lesen, daz ich mit guetem willen meines selbes und meiner havsfrowen vron Gedravten vnd meines chindes Elspeten, vnd meiner geswistreid Niclasen vnd Margreten han verchavft der Aptessinne vron Offmein von sand Bernhart vnd aller der samnvng ein halbes lehen dacz zelderndorf, daz dient ein halben mutte waicz vnd zwelif meczen hawern, vnd sechczig phennig, vmb dreizehen phunt, vnd vergich, daz ich dez selben gutes gewert pin, vnd han iz auf gegewen mit meinen vorgenanten vrevnten ledichleich fvr rechtes aygen, vnd gelob auch den vorgenanten vrowen scherm, als in dem land recht ist. Vnd zu pezzer stetigung, so secz ich den ee genanten vrowen pvrgel Niclan meinen bruder vnd Ludwigen von sand Marein vnd Hainreichen den Grille, di mit samt mir scherm gelobent nach landes recht, vnd waz an einem abgienge, daz schullen di oft genanten vrown hawen auf dem andern, vnd wand ich nicht ein eygnes insigel nicht han, so gib ich in disen prief versigelten mit dem insigel dez edln herren, hern Stephans von meyssaw vnd meines herrn des poppen von Liebenberch. Diser dinge sint gezeug her Adlolt von Cheyaw vnd sein sun her Hainreich, her reinprecht vnd her herman, vnd sein bruder her Wulfinch von sunnbergh: her Hauch vnd her Reinprecht di Tursen von Liechtenfels. di dinstherren sint in Osterreich, her Ott von Neunburch, her Fridrich von steucz,di ritter sint, her Almar von Schpeissendorf, her Gotschalch von Vravnhaven, her heinreich von Wilperch vnd sein aydem her Levtwein von fvennveld di chnappen sind vnd ander frvmer leut genueg. Diesew dinch sind geschehen, da von Christes gepurt waren dreuczehen hundert iar vnd ein iar an sand Wilhelms tag."}
{"text": "Ich Fridreich der Hueber vnd Ludweich sein brueder veriegen offenleich fver vns vnd fuer alle vnser erben an disem brief vnd tuen chunt allen den die in hoerent oder sechent lesen, daz wir mit gutem willen vnd nach rat vnser friuent verchauft vnd hin geben haben vnser lechen daz wir haben gehabt ze lechen von vnserem genedigem herren dem bischof Chuenrat von Freising vnd von seinem gotshaus ze Frising, vnd ein zechent an des Otakers lechen, clain vnd grozzen, daz da haizet an der Hueb, besuecht vnd vnbesuech , mit alle diu daz dar zu gehoert, dem vorgeschriben herren bischof Chuenrat von Freising vnd seinem gotshaus ewichleich vnd ledichleichen an alle vnser ansproch vm xxviii pfhunt Wiener pfhenig der wir gar vnd genczleich gewert vnd vericht sein von dem offt genanten vnserem herren vnd von seinem chastner Pernhart ze Vdmaruelt. Vnd dar veber zue einem vrchund vnd zue einer steten sicherhait gib ich Fridreich vnd Ludweich mein brueder disen prief versidelt mit der erberen leut insidel Hermans des Heusib vnd Chunrats des Praters insidel die euriu insidel durch vnser pet habent gelegt han , wan wir aigener insidel nicht haben, vnd ist der brief geben vnd diu werum geschen, do man zalt von Christes gepurt tausent jar, driuhundert jar, in dem achtvndzwainzigstem jar, an sant Georgen tag."}
{"text": "Wir Cuno von gottes gnaden abt des gotzhus ze sant Gallen veriehen mit vrkund diz briefs allen, die in ansehent oder horent lesen, das vns die wolbeschaiden der burgermaister der rat vnd die burger gemainlich der stat ze sant Gallen alle die zinse, so vns von vnsers gotzhus wegen von der mulistat gelegen ze sant Gallen vor Spiser tor an der statgraben genauen warent vnd vssgestanden sint vntz vff disen huttigen tag, als dirr brief ist geben, gantzlich vnd gar gewert vnd bezalt hant, vnd darvmb so sagen wir die selben den burgermaister den rat vnd die burger gemainlich ze sant Gallen vnd ir erben vnd nachkomen fur vns vnd vnser nachkomen der selben zins gantzl vnd gar quit ledig vnd los, mit vrkund dis briefs, der mit vnserm insigel ze rugg versigelt ist. Geben an dem nahsten dunstag nach sant Jacobs tag des zwelffbotten, do von Cristus geburt warent druzehenhundert jar vnd darnach in dem zwai vnd ahtzigosten jare."}
{"text": "Ich Johans von Klingenberg ritter tun kunt vnd vergich offenlich an disem brief fur mich vnd min erben, daz ich den beschaidnen Johansen dem Horn burger ze sant Gallen, Aidelhaiten siner elicher wirtinn, Margaretun, Englun vnd Cunraten iren elichen kinden reht vnd redlich verlihen han vnd lihe inen allen funfen mit disem gegenwurtigen brief den zehenden ze Maldisdorff mit aller rehtung vnd zugehord, der von mir lehen ist, allen funfen gemainlich vnd vnuerschaidenlich doch also, wenn ie das eltost vnder den selben funf personen von todes wegen abgangen ist, das denn darnach aber das eltost vnder den vorbenenten personen den obgenanten zehenden ze Maldisdorf im selber vnd den andren egenanten personen, die dennoht in lib sint, allen gemainlich vnd vnuerschaidenlich von mir oder von minen erben, ob ich enwar, enpfahen sol. Vnd des ze ainem waren vrkund so han ich min aigen insigel fur mich vnd min erben offenlich gehenkt an disen brief. Der geben ist ze sant Gallen in der statt an dem nahsten donstag vor aller hayligen tag in dem iar, do man zalt von Cristus geburt drutzehenhundert iar vnd darnach in dem dru vnd ahtzigosten jare."}
{"text": "In dem namen der heiligun drivaltigheit. Allen den, de disen brief sehent ald horrent lesen, kvnden wir Elizabet ebtischina vnd der conuent von Wurenspach, das wir vnser eigen gvt ze Vstra, das da genemmet ist an dem Wile, das da bvwet Adelheit des Walas wirtin vnd Jacob ir svn, das sechs stuki ierlichs gilt, den erberren Ivten Heinrich dem Meiiere, Peter dem Kerer, Chonrat dem Beren vnd Johanse dem Banwart burger ze Rapreswile verlvwen hein mit disen gedingen, so he nach geschriben stant. Sv vnd alle ir nachomen, de vf dem gvte des Obren Aspes sizzent vnd gotlichs leben fvrent vnd gotte denon, sulent dis gvt han vnd besizzen mit wisen, mit akeron, holze, velde, weide vnd messen mit allem nvzze vnd recte, so dar zv horret. Dis gvt svlen sv vnd alle ir nachomen han ze lene vmb ein vierdvng wachses ierlichs ze der liechtmes vns ze rictenne. Vnd ist ze verstenne vmb dis gvtes len, das dis len als erblen ald manlen nvt vallen sol an lib erben ald an sipschaft erben wand einig an ir nachomen, de gotte denont. Were das sv alle vnerber vnd svndlich leben fvrtin vnd das sich an den werken erzogte vnd ein gemein lvmde dar vmbe were, swenne sv ermant wurdin, das sv ir beses leben liesin vnd gotlichs fvrtin, were das sv inrob zweiien jaren sich von dem leben nvt zvgin vnd gotlichs fvrtin, so svlen sv gescheiden sin von dem gvte, noch svlen sv noch mvgen ald deheiner ir nachome nach rectem gedinge an dis gvt dehein rectunge ald vordrvnge iemer gewunnen das ze niessenne. Wer aber, das einer vnder inen ald zwene vnrect leben fvrtin, das sol den andren nvt schaden an disem gvte, sv svlen sv von inen stosen mit ir bichters rate, als sv och gelopt hant, vb sv sich nvt besseront. Were das de viere, de da vor genant sint, ald swele vnder den vieren denne lebti, von gulte ald von ander geschieht ze ir notdvrft, vnd dv notdvrft wol merchlichwere, bedorftin dis gvtes ze verkofenne, das mvgen sv wol tvn. Woltin wir danne dis gvt kofen, dar an svlen sv vns mer liben an dem kofe denne andren. Woltin wirs nvt kofen, swem svs danne verkofent, dem svlen wirs lien ze rectem erblen. Swelo aber iemer nach den vieren koment, de mvgent dis gvt niemer verkofen noch versezzen noch dehein weg vnserem gozhvse entfromden dur dehein ir not, sv svlen dis gvt niessen, vb sv lebent, als da vor geschriben stat. Were das sv in dem Aspe nvt moctin sizzen von vrlig ald von ander geschicht, swa sv denne sizzent anderswa inrob drien milen bi enander vnd gotlich lebent, so svlen sv das gvt niessen mit allem nvzze, detin sv das nvt nach der vnderschidvnge, so da vor geschriben stat, so ist dis gvt mit allem nvzze vns gevallen. Gant sv och alle, de danne lebent, willeklich von disem gvte vnd lant vns es lidig, ald sterbent sv alle, da sv ze disem gvte nieman hant bestet, so ist es och vns lidig, noch hein dar nach dur rect ieman vmb dis gvt ze antwurtenne. Alles das he geschriben stat hein wir dv vorgenandv .. ebtischina vnd der conuent gelopt stet ze hanne mit goter trvwe, vnd binden och alle vnser nachomen dis stet ze hanne nach allen den gedingen, so an disem brieve bescheiden ist. Vnd hant och sv gelopt fur sv vnd alle ir nachomen vnd lobont och an disem brieve, dis stet ze hanne nach allen den gedingen, so he geschriben stat, bi ir trvwe an eis eides stat. Vnd das dis bi vns vnd allen vnseren nachomen stet belibe ane allen kranc, so geben wir den vorgenanden vieren vnd allen ir nachomen ze einer gewerrer sikerheit vnd vrkvnde dir getat disen brief besigelt offenlich mit vnserem ingesigel. Dis beschach ze Wurenspach in dem klostre, da von gottes geburte waren drvzehenhvndert jar vnd drv vnd zwenzig iar, an dem fvnfdem tage ze ingendem aprellen. Wir Jacob von Kaltbrvnnen vogt, H. Gamlostein, H. der Amman, Ber. der schvlmeister, C. der Kerer, Hvnolt Kolbo, VI. von Rvsinkon, H. von Walpersperg, Andres Snepha vnd R. der Brvnner, der rat ze Rapreswile, ze der vorgenanden frowum von Wurenspach vnd och Heinrichs des Meiiers bette ze einem offennen vrkvnde dir gabe vnd dir getat vnd das es mit aller redlichi volfvret si vnd och vor vns geoffenot wurde, so geben wir inen disen brief besigelt offenlich mit der stat ingesigel. Dis beschach, als da vor geschriben stat."}
{"text": "Ich Chunrat der Glurr, zu den zeiten Zechmaister ze Gundramstorff, vnd ich Margret sein hausurow Wir vergehen vnd tun chunt allen den, die disen brief lesent oder horent lesen, die nu lebent vnd hernach chunftich sint, daz vns die erbern Gaestleichen Herren, Pruder Chunrat, zu den zeiten abt vnd der Conuent gemain daz dem Heyligen Chraewczs recht vnd redleichen gelazzen habent ze leibgeding nur ze vnser baider lebtaegen irn hof gelegen ze Gundramstorf, der da haizzet der Strohof, ze naechst Vlreichen dem Leitgeben vnd darzu fumfthalb Jeuchart akchers gelegen ze naechst irr wisen, die da haizzet die Auwisen, vnd darzu ein halbew Jeuchart akchers gelegen daselbs ze Gundramstorf auf der santgrueb, also daz wir in von demselben irm hof vnd von den fumf Jeucharts akchers alle iar dienen suln ain phunt wienner phenning, ein halbs phunt an sant Jorigen tag vnd ein halbs phunt an sant Michels tag. Vnd suln auch wir den selben irn hof alle iar pawen vnd pezzern, swaz ze notdurft daran ze pezzern ist, mit vnserm aigenhaftem gut. Auch habent si in darzu ausgenomen einen chasten in dem selben irm hof vnd einen cheller darvnder vnd darzu einen winchel in der stuben, vnd darzu stallung, als wir an alles genaew zu der zeit dez zu vnserm viech enpern mugen. Darzu so habent si vns auch gelazzen ze leibgeding nur ze vnser payder lebtaegen irn akcher gelegen in Gundramstorfer velde, der da haizzet der Wagendrussel, zwischen baiden lantstrazzen ze naechst Meinharts weingarten dez Fleischhakchers, der auch haizzet der Wagendrussel, also daz wir denselben akcher hewr daz iar halben Greften suln zu einem weingarten vnd hincz iar suln wir den andern halben tail auch greften an allen chrieg. Vnd suln auch wir denne denselben weingart akchet fumf iar ledigen haben an allen dienst, vnd swenne die fumf iar auzchoment, so suln wir in denne furbaz alle iar von demselben weingarten geben immer den vierden Emmer weins, swie vil weins alle iar darinne wirt an allen chrieg. Vnd swenne ich vorgenanter Chunrat der Glurr vnd ich Margret sein hausfurow baidew nicht mer ensein, swie si denne dez vorgenanten hof, die akcher vnd den weingarten vindent, also sol ez in denne vnd dem vorgenanten irm chloster wider ledich sein in alle dem rechten, alz ez vor ir gewesen ist an allen chrieg. Vnd swenne daz waer, daz wir denselben hof, die aekcher vnd den weingarten nicht paweten, alz vorgeschrieben stet, so sol ez in denne aber ledich sein, alz vorgeschriben ist, vnd swaz si dez dennoch schaden nement, daz suln wir in alles widerchern vnd suln auch si daz haben auf vns vnd auf allem vnserm gut, daz wir haben in dem lande ze Osterreich, wir sein lebentich oder tode. Ynd daz disew sache furbaz also staet vnd vntzerbrochen beleib, vnd wand wir selber nicht aygens insigils haben, darvber so geben wir in disen brief ze einem warn vrchunde diser sache versigilten mit dez erbern herren insigil, hern Hartneits von Sachsengang vnd mit hern Otten insigil dez Tewfels, die wir dez vleizzichleichen gepeten haben daz si diser sache zewgen sint mit im insigiln. Der prief ist geben nach Christes geburde drewtzehen hundert iar darnach in dem syben vnd fumftzgisten iar, an sant Symons vnd sant Judas tag der heiligen zwelifpoten."}
{"text": "Wir Ludwig herzog von Tekke sazzen ze geriht ze Kufstain an vnsers herren stat des Romischen kaiser Ludwigs vnd enbieten . . dem rat vnd . . den burgern gemainlichen der stat ze Zurich, ze Kostentz, ze Schaufhusen vnd ze sant Gallen vnsern gruz vnd als gut. Wir tun iv kvnt, daz her Hainrich von Tengen der alt mit rehter clag vnd vrtail gesetz ist in nutzlich gewer vf den hof vnd daz gut ze Kussenach gelegen ob Zurich, daz Chvnrat Berchtold, den man nent den Sigrist buwet, vnd vf den kirchensatz ze Kussenach, der in den selben hof horet, vf die phrund lihen, die in der selben kirchen sint, vnd was dar zv gehort besuht vnd vmbesuht ald funden oder vnfunden. Da von gebieten wir iv von gerihtz wegen vnd von vnsers vorgenanten herren gewalt des kaisers, daz ir den vorgenanten von Tengen schirment nutzlich vnd getriulichen vf den egenanten guten vnd im dar vf beholfen seit, swanne er es an iuch vordert. Teit ir des niht, wan es im vor vns mit gesamenter vrtail ertailt ist, man riht da von zv iv als reht waer. Dez ze vrkund geb wir im mit vrtail disen brief versigelt mit des gerihtz insigel, anno domini M.CCC.XLI. feria secunda post Michahelis."}
{"text": "ICH Eberhardt von Capelln hauptman zw Ennss unnd mit mier all mein erben verjechen, das wier geben haben durch unnser haill willenn zu unnser lieben styfft dem erwuerdigen frauen chloster zu Pulgarn den frawen unnd den herrn daselbs unnsern thaill ann dem urfar gelegen zu Mauttern mit allen den ehren rechten und nutzen unnd dartzu gehort. Das haben wier ien geben dass sy das sollen innhabenn ganntz jahr achte zu den zechenn jahren die sye vor inngehabt haben alss der brieff inn sagt den sy von unns daruber haben, und sollen sy auch den vorgenanndten mein thaill an dem urfar innhaben die acht jahre inn aller der mass unnd inn allenn dem rechtn als sy es vormallenn die zechen jahre inngehabt haben unnd alss der brief lauth den sy daruber von unns habent umb die zechen jahre, und soll sich auch von unnserntwegen nindert daran jerren noch hindern inn khainen wegen. Das innen das furbass statt und unverkhert also bleibe von mier unnd meinen erbenn, daruber so gib ich obgenannter Eherhardt von Capellen innen den offen brieft versygellt mit meinem anhanngundten innsigell wollbestatt, und der sach ist zeug mein dienner Harnoldt von Capelln anhanngunndtem innsygell unnd mit Wentzlans von Capelln innsygll unnd Albert der Oder mit seinem innsygll. Geben zu Ennss nach Christes gebuert dreytzechen hundert jahre darnach in dem sybentzigistenn jahre des pfingstag nach sanndt Mathias tag."}
{"text": "Ich Vlrich von Ebersperg vergich mit vrkund diss brieues, dz mir das pfand ze Hegi vnd ze Wasserburg von Marken von Schellenberg, den man von Wasserburg nempt, mit des erwirdigen mines genadigen herren Cunen abtes des gotzhuses ze sant Gallen hand in pfandes wise versetzzet vnd geuertgot ist in allen den rechten, als der selb Mark von Schellenberg vnd sin vordern dz selb pfand von dem gotzhus ze sant Gallen her bracht hand. Des ze ainem warem offem vrkund so han ich Vlrich von Ebersperg obgenant min aigen insigel offenlich gehenkt an disen brief. Der geben ist an sant Matheus tag in dem jar, do man zalt von Cristus geburt druzehenhundert achtzzig vnd funf jar."}
{"text": "Allen den, die disen brief ansehent lesent oder horent lesen, kund ich Johans der Entziswiller burger ze sant Gallen vnd vergich des offenlich mit disem brieue fur mich fur alle min erben vnd nachkomen, daz ich mit guter vorbetrahtung verkoft han vnd ze koffenn geben han reht vnd redlich dem erbern vnd wolbeschaiden Johansen dem Munser och burger ze sant Gallen vnd sinen erben, ob er enwar, daz hus vnd hofstat gelegen in der stat ze sant Gallen, daz ainhalb stosset an min hus vnd anderthalb an Waltis Cristans hus von Vonbol, mit allen rehten vnd mit aller zu gehorde vnd sunderbar mit den rehten, als hie nachgeschriben stat an disem brief, vmb zwainzig pfunt pfenning guter vnd genger Costentzer munse, der ich gantzlich vnd gar von im gewert bin vnd enpfangen han vnd an minen guten nutz bekert, mit solicher beschaidenhait vnd mit dem rehten, daz die grub, die hinnen in dem vorgeschribenen hus stat, gehoren sol zu dem selben hus vnd zu minem hus vnd zu dez vorgenemten Waltis Cristans hus, vnd daz ich vnd der selb Walti Cristans vnd vnser erben, ob wir enwarint, vnd alle die, in der hant vnd gewalt dann die vorgeschribenen huser kamint, gewalt hant vnd reht darzu haben sond, vber die vorgeschribenen grub ze ganne aines gadmes hoch ob der erde, vnd wenn oder welhes jares die selb grub notdurftig ist ze rumenn oder ze bessrenn, dez sol der vorgenemt Walti Cristans vnd sin erben, ob er enwar, vnd alle die, in der hant vnd gewalt dann daz selb sin hus kami, zwen tail schaden han, vnd sol der vorgenemt Johans der Munser vnd ich vnd vnser erben, ob wir enwarint, vnd alle die, in der hant dann die vorgeschribenen vnseru huser kamint, ietwedre von sinem hus ainen vierdentail schaden han, vnd wenn oder wie dik es notdurftig ist, die vorgeschribenen grub ze rumenn, darzu sullent wir vnd alle vnser erben vnd nachkomen durch des vorgenemten Johansen dez Munsers hus weg han, darzu vergich ich och, daz ich dem vorgenemten Johansen dem Munser daz vorgeschriben hus vnd hofstat ze koffenn geben han mit dem rehten, daz ich noch der vorgenemt Walti Cristans noch kain vnser erben noch nachkomen enhain reht hant noch haben sond vnnan bi der erde in dez vorgenemten Johansen dez Munsers hus aines gadmes hoch, als wit ez ist, won allain in der grub, als vorgeschriben stat. Ich han och dem vorgenemten Johansen dem Munser daz vorgeschriben hus vnd hofstat ze koffenn geben mit dem rehten, daz daz ander gadem, daz obrenthalb dem nidrosten gadem ob der vorgeschribenen grub stat, gehoren sol vnd hort gemainlich zu den vorgeschribenen drin husern, also daz der selben huser iekliches besunder in dem selben gadem ainen stul vber die vorgeschribenen grub mit ainem tuchel in die selben grub machen vnd haben sont, vnd daz och der selben stul iekliche gesundert vnd vnderschlagen sin sol, daz enhaines daz ander sehen mug, vnd och mit dem rehten, daz daz gadem, daz aller nahst obrenthalb dem gemainen gadem stat, da die selben drige stul inne stant, mich vnd alle min erben vnd nachkomen besunder an hort vnd vnser ainig ist, daz nieman andre da mit niht ze tunne noch ze schaffenn haben sol, vnd sol daz selb gadem inrenthalb den suln den langen weg gen dem gasslin vierzehen schuch lang sin vnd an der witi nundhalb schuhes wit vnd an der hohi aht schu hoch. Ich han im och daz selb hus vnd hofstat mit den rehten ze koffenn geben, daz der vorgenemt Walti Cristans vnd alle sin erben vnd nachkomen die zwen geng, die obrenthalb dem nidrosten gadem ob ain ander stant, der selben geng ietwedre inrenthalb den suln an der lengi gen dem gasslin funfzehenthalbes schuhes lang sin sol vnd an der witi nundhalbes schuhes wit vnd an der hohi aht schu hoch, haben vnd niessen sond, vnd daz ich noch kain min erben noch nachkomen in noch sin erben, ob er enwar, noch kain ir nachkomen an den selben zwain gengen niht sumen noch irren sullent in dehainen weg noch mit dehainen sachen. Es sol och der selb Walti Cristans noch ich noch kain vnser erben noch nachkomen obrenthalb den vorgeschribenen zwain gengen noch ob minem gadem, daz aller nahst obrenthalb dem gemainen gadem stat, da die vorgeschribenen drige stul inne stant, niht ze schaffenn noch ze tunne haben sont weder lutzzel noch vil, won ich es obrenthalb dem vorgenemten Johansen dem Munser zu sinem hus mit dem tache ze koffenn geben han, also daz der selb Johans der Munser vnd alle sin erben vnd nachkomen gewalt hant, wenn su wellent, obrenthalb den vorgeschribenen gengen vnd gadmern ze buwenn vnd ze varn, als hoch su wellent, vnd daz och der selb Johans der Munser vnd alle sin erben vnd nachkomen daz selb tach tekken sond, su buwent hoher oder niht, daz ez im vnd och vns vnschadlich sie, vnd sond och daz troff, daz hinnen ab dem selben tache flusset, wisen vnd laiten vntz vff dez vorgenemten Waltis Cristans hofstat an allen vnsern schaden, vnd sol dann der selb Walti Cristans vnd alle sin erben vnd nachkomen daz selb troff vff siner hofstat enpfahen, vnd sond es dann furo ab der hofstat wisen vnd laiten, dem vorgenemten Johansen dem Munser vnd och mir vnd allen vnsern erben vnd nachkomen vnschadlich. Ich vergich och, daz ich dem vorgenemten Johansen dem Munser daz vorgeschriben hus vnd hofstat mit dem rehten ze koffenn geben han, war daz die sellan hinnan an dem selben hus, die vmb die grub ligent, vnd die wend vmb die selben grub vnd die sul, da du vorgeschribenen gadmer vnd geng vff stant, iemer verbrunnint oder ful wurdint oder sus von dehainer schlaht ander sachen wegen gebresthaft wurdint, wenn oder welhes jares daz beschach, daz su notdurftig warint ze bessrenn oder ze machenn, daz dez die vorgenemten Johans der Munser, Walti Cristans vnd och ich vnd alle vnser erben vnd nachkomen gelichen schaden haben sond, die selben sellan sul vnd och wend ze machenn vnd ze bessrenn, als dik so es notdurftig ist. Beschach och, daz got niht welle, daz du vorgeschribenen dru huser verbrunnint oder sus nider vielint, so sullent wir noch kain vnser erben noch nachkomen niht furbaz vff den andern buwen noch kaines rehten furbaz zu dem andern sprechen von der vorgeschribenen huser noch hofstet wegen, won als da vorgeschriben stat an disem brief. Ich han och dem vorgenemten Johansen dem Munser daz vorgeschriben hus vnd hofstat mit den vorgeschribenen rehten vf geben vnd geuertgot, als reht ist, mit dez erwirdigen mines gnadigen herren hant abt Hermans abt dez gotzhus ze sant Gallen, von dem es min lehen was, vnd han im och gelopt mit guten truwen fur mich vnd alle min erben, dez vorgeschribenen hus vnd hofstat mit den vorgeschribenen rehten vnd och dez vorgeschribenen koffes reht wern ze sinne nach reht gen manlichem an gaistlichem vnd an weltlichem geriht vnd an allen stetten, wa sin der vorgenemt Johans der Munser vnd sin erben bedurffent vnd notdurftig sint. Vnd ze ainem waren vrkund vnd stater sicherhait aller der vorgeschribenen dinge vnd gedinge so han ich Johans der Entziswiller da vorgenemt fur mich vnd alle min erben vnd nachkomen min insigel gehenkt an disen brief. Darnach vergich ich Walti Cristans da vorgenemt ain gantz warhait aller der dinge vnd gedinge, so von mir da vorgeschriben stant an disem brieue, vnd ze merer sicherhait der selben dinge so han ich och fur mich fur alle min erben vnd nachkomen min insigel gehenkt an disen brief. Der geben ist ze sant Gallen in der stat an dem nahsten donstag nach sant Thomas tag dez zwelfbotten in dem jar, do man zalt von gottes geburt druzehenhundert jar, funfzig jar vnd darnach in dem sehsten jar."}
{"text": "Wier swester Geysel ze den yeiten Priorinn dacz Minnpach vnd sampnung all da selbs veriehen vnd tvn chunt allen di disen prief Iesent oder horent lesen, di nv lebent vnd her nach chunftig werdent, daz die erberen geistlichen vrowen vro Anna ze den zeiten Aptessin dacz sant Bernhart vnd di sampnung all dez selben chlosters mit vnsrem gvtlichem willen geben habent Chvnraten in dem Tal vndGedrauten seiner hausvrowen vnd ier paider erben aein jeuch weingarten, der da leit dacz Rehperch vnd haizzet di sachsensacz, von dem man vns alle iar dient an sant Michels tag sechszehen phenning also bescheidenlieh, daz in der e genant Chvnrat oder wer den weingarten inne hat alle iar an sant Jorgen tag ze rechtem purchrecht in iern hov dacz Leubs dien schol zwelif schilling wienner phenning. Tet wier dez nicht, so schol fvrbaz auf den dienst wandel gevallen, alz purchrechtes recht ist vnd gewonheit in dem land ze Osterreich. Vnd dacz di sach gancz vnd vnzebrochen beleib geb wir in disen prief versigelten mit vnsrem insigel vnd mit der sampnvng insigel. Dicz dinch ist geschehen vnd der prief ist gegeben da man zalt von Christes gepurd drevczehen hundert iar, dar nach in dem sechs vnd vierezigistem iar an sant mertein tag."}
{"text": "Allen, die disen brieff sehend oder horrent lesen, kund ich Bilgri Russinger vnd Heinrich Kaltbrunner burger ze Rappreschwil vnd ze disen ziten pfleger des spitals da selbs ze Rapreschwil vnd veriehen offenlich mit disem brieff, das die erber frow Elsbeth Pfeffikomin mit ir barem gelt koufft hat ein mut kernen Zuricher messes ewigs geltz von dem selben spital den geistlichen herren gen Ruti des ordens von Premonstr vber tisch jerlich ze richten zu ir jerlichen tag, vnd won dasselb gelt mit vnserm wussen willen vnd gunst vnd ouch mit bruder Hans Banwartz, der ouch desselben spitals meister ist, ouch willen vnd gunst empfangen ist vnd in des selben spitals redlichen nutz komen ist, darumb das denn die vorg herren vnd ir gotzhus ze Ruti des vorg mut kernen geltz jerlichen ze der vorg frowen jarzit sicher vnd gewiss syen, so hand wir die obg Bilgri Russinger, Heinr. Kaltbrunner pfleger vnd bruder Hans Banwart meister des obg spitals eigen insigel gehenkt ze merer sicherheit an disen brieff vnd binden ouch da mit herzu alle, die hernach desselben spitals pfleger oder meister sind oder werdent. Diser brief ward geben an sant Gregorien tag anno domini MCCCLXXVI."}
{"text": "Wier Nicla von Gotes genaden abt ze Goersten und daz gantz covent daselbz wier verjehen und tun chunt, daz uns und unserm gotzhaus di erber vrau vraw Elspet des erwierdigen hern abt Erhartz swester, dem Got genad, geschaft und gegeben hat ledichleich ze unserra gotzhaus drew weingertel, der ains genant ist daz Hafnarel gelegen ze Wesendarf und di zwai ligent pei Rossatz, ains haizt daz Prunnel daz ander leit im Niderperg, mit allen den rechten und nutzen und darzue gehort also beschaidenleich, daz wier ier darumb und allen gelaubigen selen all jar jaerleich ein jartag schullen begen an der heiligen junchvrau tag sand Juliana mit einer gesungen vigill und mit einer selmess nach unsers gotzhaus arnung und gewanhait. Taet wier des nicht, so schullen sich ier naest erben der vorgeschriben weingertlain hinwider underwinden untz als lang daz wier wider derfullen waz wier versaeumt hieten an dem vorgeschriben jartag. Daruber zu einem urchunt der warhait geben wier den brief bestet und versigelt mit unserm insigel und mit unserm goventz anhangunden insigel, Der brief ist geben nach Christ geburd dreuzenhundert jar darnach in dem siben und sechzigisten jar an sand Gregorij tag."}
{"text": "Ich Reicher vitztum von der vergih offenbar vnd tuen chunt allen den, die disen pref lesent oder horent lesen, daz ich vnd mein hausfrauw Diemut durih got vnd durih vnser frauwen willen vnd ze hilf vnd ze trost aller vnser voruodern sel willen vnd ze vodrist durih vnser paider hail vnd seld haben geben vnsers vrein vnd ledigs aigen vnser hub datz Stuzing ze ewigem selgraet vnser frauwen vnd gotzhaus ze Raitenhaslach vnd auh ze einem widerwehsel der aecher, da der capeln datz der Heiligenstat ein tail ist aufgepaun, die dez gotzhaus waren ze Raitenhaslach, vnd da von haben wir daz gotzhaus ze Raitenhaslach gesetz in nutz vnd in die gwere der selben hub mit allem dem, das da zu gehort, besuechtz vnd vnbesuechst, swie iz genant ist, ze einem rehten selgraet. Vnd da vber, daz der wider wehsel vnd daz selgraet ewichleich staet beleih vnd vnzeprochen peleib, so han ich disen prief geben vnd versigelt mit meinem insigel ze einem waren vrchunt. Der sache sint gezeug: her Ch der Trenbech, Ortneit der Tuntz, Frid der Sigenhaimer, her Hainr der Harskiricher, Wernhart der Visler, Wolfel von Geinchouen, Ditmar der Runtinger, Marchart der Morholtinger, Wolfel der Leubel vnd ander erwerig gezeug. Der prief ist geben datz Messing dez jarez, do von Christz geburt waren dreuzehen hundert jar vnd in dem vierden jar dar nah, an sant Marteins tach."}
{"text": "Wir Rudolf von Gots gnaden herzog ze Osterreich ze Steyr und ze Kernden tun kund, daz wir unsern getrewn den purgern von Steyr die gnad getan haben und tun auch, daz si aus den vorsten die gen Steyr gehorent jerlich nemen enspovn und strew zu der pruk daselbs ze Steyr als offt des not ist; davon gebieten wir ernstlich allen vnsern purgrafen phlegern und vorstern ze Steyr, die itzunt sind oder hernach kunftig werent, daz si die vorgenannten purger ewichlich bei derselben gnad beleiben lazzen und in chain irrung daran tun, mit urkund dises briefs. Geben ze Enns an sand Lorenzentag nach Christi gepurt dreizehn hundert jar darnach in dem sechzigisten jar."}
{"text": "ICh Ott der pvchs vergich vnd tuen chvnt allen den, die disen prief lesend oder horent lesen, die nu lebent oder her nach chvnftinch werent, Daz ich mit verdachtem muet vnd mit meiner Erben gvnst vnd willen ze der zeit, do ich iz wol getuen mochte, aufgegeben han Meiner mueter vraw Diemueten der pvchsin vor vnserm pergemaister ze den zeiten hern Chvenrates des Nvzdorfer daz halbe gevch leit an der weizzen leiten ze nachst dem gevder, Da man von dient alle iar ze Rechtem perchrecht fumf viertail weins vnd drey helbling ze voit Recht vnd nimer vnd schol di vorgenant vrow Diemuet mein mueter mit dem vorgenanten weingarten Schaffen allen ieren frum ze versetzen vnd verchovffen vnd geben durich got oder wen si wil, an allen irresal vnd han auch ich vorgenanter Otte mich verzigen vnd avf gegeben alles daz Recht, daz ich an dem vorgenanten weingarten haben scholt. wer aver daz getan, daz di vorgenant vrow Diemuet mein mueter verfuer vnd sturbe an geschaeft vnd ich den vorgenanten weingarten in ierer gwalt fvnde vnverchvmbert, So schol er wider erben avf mich den vorgenanten Otten oder avf mein nachsten Erben. Daz di sach, die hie vorgeschriben ist, staet vnd vnzeprochen peleibe, Dor vber so gib ich der vorgenant Otte meiner Mveter vrow Diemueten der pvchsin Disen prief zv einem sichtigen vrhvnt vnd zv einer ebigen pestaetigvn diser sache versigelten mit meinem insigel vnd mit meines perge Maisters insigel hern Chuenrates des Nvzdorfer, der diser sach gezevg ist mit seinem jnsigel, wan di wandlung vor iem geschehen ist. Diser sach sind gezevg jans von Nvzdorf, her Dverinch von Seveld, Hainreich der grintzingoer, Hierz an dem Nevsidel, Otte der weydvngawer, vnd der potzla vnd ander piderbe levt genuech, den die sach wol chvnt ist. Der prief ist geben nach Christ gepuerd Drevtzehen hundert iar, in dem fumf vnd zwaintzigistem iar ocht tag nach dem percht tag."}
{"text": "Ich graue Rudolf von Montfort herr ze Veltkilch kund vnd vergih offenlich an disem brief allen den, die in sehent alder horent lesen, das ich schuldig bin vnd gelten sol vnd min erben, ob ich enwar, Alberhten Straiffen vnd fro Vrsellen sinr elicher Wirtinnen her Johansen von Twingenstain tohter vnd iren erben sehs vnd sehtzig phunt phenning alles guter Costentzer munss, die ich vormals gelten solto dem obgenanten vesten ritter her Johansen von Twingenstain, durh des bett willen han ich inen dis gut gelopt ze gebent, als hie nah beschaiden ist, won der obgenant her Johans von Twingenstain das selb gut alles ze hainstur geben hat sinr obgenanter tohter Vrsellen zu ir elichen wirt Alberhten Straiffen. Vnd vmb dis obgenant gut alles han ich den obgenanten Alberhten Straiffen vnd fro Vrsellen sinr elicher Wirtinnen vnd iren erben, ob si enwarint, ingesetzt vnd versetzt ze ainem rehten redlichen phant sehs phunt phenning geltz Costentzer munss vss allen minen sturen vf dem land, die Hainrich von Houen min landamman alder welle min alder minr erben amman vnd inleser wirt der obgenanten sturan vf dem land, inen iarklichen rihten vnd geben sol alder iren botten von den obgenanten minen sturan vf dem land ze herpst stur vnd ie vf sant Martis abent, als ich inen gebotten vnd gehaissen han. Vnd wa das nut beschahi, so hat der obgenant Alberht Straiff vnd fro Vrsell sin elichu wirtinne vnd iro erben vnd wer inen hilfet vollen gewalt vnd friges vrlob, mich obgenanten graf Rudolfen von Montfort vnd min erben, ob ich enwar, ze notend vnd ze phendent an zorn vnd an klag mit geriht vnd an geriht an lut an gut in stetten vnd vf dem land allenthalben, war si wend, als dik vnd als vil, vntz si des phenning geltes gar geriht werdent, vnd och schadens, ob si kain redlich da von enphahent von zerung von phandung von klag von bottenlon alder suss von ander redlicher sach wegen, vnd vor der phandung sol mich noh min lut noh gut nut schirmen gaistlich noh weltlich geriht aht noh banne. Ich vnd min erben habint och gewalt, das phenning gelt widerzelosent vmb das obgenant gut sehs vnd sehtzig phunt phenning Costentzer munss alder vmb so vil der munss, du dann geng vnd werd ist, an geuard, vnd beschiht du losung vor sant Johans tag des Tofers, es sigi vber kurtz oder lang, so sol der nutz des iares mir vnd minen erben werden, beschiht aber du losung nah sant Johans tag des Tofers, so sol der nutz inen vnd iren erben werden vnd geuallen sin, vnd ist berett, das min amptlut su iarklich weron sond des phenning geltes erberklich mit der munss, du dann geng vnd werd ist, an geuard. Des vnd aller dirr ding ze vrkund henk ich graf Rudolf von Montfort herr ze Veltkilch min insigel an disen brief fur mich vnd min erben. Vnd ward dirr brief ze Veltkilch geben, do man zalt von Cristes geburt druzehenhundert iar vnd dru vnd sehtzig jar, an sant Nicolaus abent."}
{"text": "Wir Wenczlaw von gots gnaden Romischer kung zu allen zeiten merer des reichs vnd kung zu Behemen embieten den burgermeistern den retten vnd den burgern gemeinlich der stete Vlmen, Costenicz, Ezselingen, Rutlingen, Rotweile, Weile, Vberlingen, Memmingen, Bibrach, Rauenspurg, Lindow, sand Gallen, Kemptin, Koufbauwern, Liutkirch, Ysnyn, Wangen vnd Buchorn vnsern vnd des reichs lieben getrewen vnser gnade alles guet. Lieben getrewen, alz nuelichen zu Rotenburg eyne sune vnd etzliche andirre teiding czwischen dem allirdurchluchtigsten fursten vnserm lieben herren vnd vater vnd vns vnserr beider helffern vnd dienern an eyme teile vnd euch euwern helffern vnd dienern an dem andern begriffen geteidinget vnd vorbrieffet sein, alzo senden wir zu euch den edlen Witken von Landestein vnsern ratgeben vnd lieben getrewen vnd mit im den ersamen Jacoben probest zu Wolfiramskirchen vnsern heymelichen schriber vnd lieben andechtigen, vnd haben den mit rechtir wissen empholhen vnd volle macht geben, dieselben vnsers vatir vnd vnser brieffe euch zu geben vnd auch euwir brieffe von euch zu vnsern handen uff zunemen vnd sundirlich die holdunge vnd eyde von euch allen vnd euwir yeczliche sundirlich zu vnsern vnd des reichs handen vnd auch von vnsern wegen zu emphahen, glichirweis alz ab wir selbir do zu keginwortig weren. Dorumbe so gebiete wir euch allen gemeinlich vnd euwir yeczlicher sundirlichen ernstlich vnd vesticlich, das ir den egenanten vnsern getrewen vnd andechtigen dieselben vnser brieffe zu emphahen euwir brieffe zu antworten vnd die holdunge zu vnsern handen zu tuen gehorsam sein sullet an alle widirrede vnd vorcziehen glicherweis alz vns selbir, als ir vnserr swere vngnade vormeyden wollet. Mit urkund dicz briefes vorsigelt mit vnser kunglichen maiestat ingsigel. Geben zu Nuremberg noch gots geburd dreiczenhundirt jar, dornoch in dem siben vnd sibenczegstem jare, an der nehesten metewochen noch send Vitus tage, vnser reiche des Behemischen in dem fumfczenden vnd des Romischen in dem ersten jare."}
{"text": "Ich fro Clement von Tokenburg geborn wilunt her Hainrichs salgen von Hewen elichi wirtinne tun kunt vnd vergich offenlich an disem brief allen den, die in sehent lesent oder horent lesen, als die erbern wisen lut der burgermaister der rat vnd die burger der stat ze sant Gallen minen aigenn man Hansen von Ffridelschen gehaimot vnd geuangen vnd in iro vanknust hattent vmb das, das si was furkomen, er war vff si gangen vnd dabi gewesen, da si angriffen warint, won aber si mir den selben minen aigen man durch min bett vnd durch minen willen ledig vss der vanknust gelassen hant, darvmb so hat der selb min aigen man Hans von Ffridelschen frilich vnd willeklich vngebunden vnd vngeuangen gesunt lips vnd mutes ainen gelerten ait gesworn liplich zu got vnd zu den hailgen mit vfgehabnen vingern, vmb die selben vanknust der vorgedahten des burgermaisters des rates vnd aller burger gemainlich von sant Gallen vnd iro ieklichs besunder vnd mit namen aller dero, die an der selben siner vanknust schuld gehept hant mit raten ald mit getaten oder in dehain wise, luter vnd gut frund ze sinne vnd alle sin frund in darvmb ze frund ze gewinnen an furzug vnd die selben vanknust vnd getat niemer ze andenn noch ze aferrenn weder mit geriht noch an reht noch in kain wise noch ieman von sinen wegen vnd wider gemain stat ze sant Gallen niemer ze komenn noch ze tunde in kain wise ane alle geuarde. War aber, das er den selben sinen ait iemer vberfuri in dehain wise, das got nit welle, so sol er der selben gemainer stat ze sant Gallen darvmb ze buss veruallen sin funf vnd zwainzig pfunt pfenning guter Costentzer munse. Vnd han ich gelopt, den selben burgern vnd gemainer stat ze sant Gallen vmb das selb gut haft ze sinne vnd inen das selb gut gantzlich an furzug ze gebenn vnd ze rihtenn, ald tat ich des nit, so sont vnd mugent dann die selben burgermaister der rat vnd die burger gemainlich der stat ze sant Gallen vnd ir erben vnd nachkomenn vnd ir helfer mich vnd den obgenanten minen aigenn man darvmb angriffen pfenden vnd heften an luten vnd guten in stetten in dorffern vnd vffemm lande mit geriht vnd an reht, wa oder wahin si das getun mugent oder went, als vil vnd als lang, vntz das si der vorgeschribnen funf vnd zwainzig pfunt pfennig guter Costentzer munse vnd och des schaden, in den si vnd iro helfer von dirr pfandung vnd angriffens wegen koment, gantzlich gewert vnd vssgeriht werdent an allen iro schaden. Vnd sol mich noch den obgenanten minen aigenn man dauor nit schirmen enkain frihait noch gewonhait enkain buntnust noch lantfrid enkain burgreht noch lantreht enkain reht weder gaistlichs noch weltlichs gerihtes noch enkain ander sach noch furzug. Doch han ich mir selb behalten vnd vssbedingot, beschah das ich dann ainem burgermaister vnd ainem gemainem rat der stat ze sant Gallen den selben minen aigenn man geuangenn geantwurti in solichu band, das si sin sicher sint, so sol ich vmb die vorgeschriben gelupt vnd sach von in gantzlich ledig vnd enbrosten sin. Vnd des alles ze offemm waren vrkunde vnd ze ainer stater sicherhait aller vorgeschribner dinge vnd gedinge so han ich fro Clement von Tokenburg geborn da vorgenemt min insigel gehenkt an disen brief. Darnach vergich ich der obgenant Hans von Ffridelschen ain gantz warhait aller dinge, so die edel hochgeborn min gnadigu frow fro Clement von Tokenburg da vorgenemt von mir gekundet vnd veriehen hat an disem brief, vnd won ich aigens insigels nit han, so han ich mich willeklich gebunden aller vorgeschribner dinge vnder der selben miner gnadigen frowen insigel, war ze lassenn vnd stat ze haltenn alles, das von mir da vorgeschriben stat. Dirr brief ist geben ze Swarzenbach an dem nahsten mantag nach vnser frowen tag ze mittem ogsten, do man von Cristus geburt zalt druzehenhundert jar vnd darnach in dem nun vnd ahtzigosten jare."}
{"text": "Ich Niclas der Tzurrendorfer vnd ich Haymel der Tzurrendorfer, desselben Niclas sun, wir verihen vnd tuen chunt offenleichen an diesem brief allen den, di in sehent, lesent oder horent lesen, daz wir mit Willen, mit wizzen vnd mit rat aller vnser erben den chrieg, der zwischen vns vnd den Gaystleichen heren, dem apt vnd der Samnung was von dem heiligen Chreutz vmb den Hof liezzen an vnsern genedigen hern Graf Paulen von Merteinsdorf; der beschied also, daz wir in solten iren alten brief wider geben vnd solten si vns zwaintzig phunt pheninge Wienner muntz geben, vnd solt furbaz aller chrieg ab seyn. Do richt wir sev ires briefs vnd si vns vnsers guetes. Darumb pint wir vns mit vnsern trewen zu gantzen Scherme, ich vorgenanter Niclas vnd ich Haymel die tzurrendorfer fur vns vnd fur alle vnsere erben, vrawen vnd man, kegenburtiger vnd chumftiger fur alle ansprach. Also beschaidenleich, ob di egesprochen gaistleichen heren von dem heiligen Chreutz chainerhand chrieg angieng, des niht geschech, den sullen wir in auzrihten an alle ir mue die weil vns allez daz were, daz wir in vngern haben oder wa wir ez haben. Daz geloben wir in bey vnsern trewen aynualtleichen vnd werleichen mit vrchund ditz briefs, der versigelt ist von erst mit vnsern baiden insigeln, darnach mit der edlen heren insigel, hern Albers von Puechayn vnd Graf Perchtrams vnsers genedigen hern vnd darnach mit der erbern leut insigel, Gotfrides des Greul vnd Graf Steffans von Sigendorf, zu den zeiten Purgraf auf Vorhtenstayn, di der sach gezeug sint mit irn insigeln vnd ander erber leut genueg, mit der hilf vnd mit der rat dise sach gewandelt vnd geendet ist. Der brief ist geben, do nach Christes geburd ergangen waren Dreutzehen hundert iar vnd darnach in dem Dreu vnd Virtzgistem iar an sand Michels tag."}
{"text": "Ich Pilgreim der Walich vnd mein Hausvrowe vro Sophey veriehen offenbar an disem brief vnd thun chunt allen den, di in lesent, sehent oder horent lesen, di nu lebent oder hernach chunftig sind, daz vns Got von Himel des ermant hat, daz wir vns in vnser gwizzen auzerwelt haben ze ligen nach vnserm tod datz der Edeln Chuniginne Marie in irem Chloster zdem Hohenfurt, vnd darumb hab wir vns des veraint lieblichen vnd gutlichen mit vnser besten vreunt rat vnd auch zder zeit, do wir iz wol getun mochten an siechtung vnd an alle chranchait ze geben dem egenanten chloster zwen Weingarten, di wir haben lang herpracht in rechter purchrechts gwer an allen chrieg. Der ain leit ze Goboltspurch am kyrichegraben im gern, dauon man dient alle Jar an Sand Micheltag ze rechtem perchrecht funph phenning, der ander leit ob Heundorf am Haslech in der Setz, der dient alle Jar an Sand Michelstag ze Perchrecht drithalben Phenninch wienner Munzze. Di schullen di Herren di Sammung des oftgenanten chlosters nach vnserm tod in irem Reuent niezzen, wan wir inz gegeben haben zeinem ewigen selgeret mit vnsers suns fridreichs vnd mit andern vnsern Erben gutlichem willen. Daz in daz stet vnd ewichleichen vnzebrochen beleib, darvber gib ich Pilgreim der Walich disen offen brief mit meinem anhangunden Insigel vnd mit Hern Dietreichs Insigel von Harach vnd mit wolcharts Insigel des Gullen, der zden zeiten Lantrichter was in der vreinstat fur allen chunftigen chrieg. Der red sind zeug Dietrich der walich, Hainrich der Gletner, Vez der Schaffer, Vlreich der Walpot, Elbel vnd sein bruder der dunne, Chunrat der ammolf, Herman der zynernspan, fridreich der wegner vnd ander pidber leut gnuch, di der sach gern Zeug sind. Der brief ist geben nach Christes geburt dreutzehen hundert Jar, dar nach in dem ainz vnd dreizkysten Jar an sand Bartholomeustag in der vreinstot."}
{"text": "Wir Hainrich von gottes gnaden abit des gotzhus ze sant Gallun, daz da gelegen ist in Kostentzer bistvm, kvnden allen den, die disen brief an sehent oder horent lesen, daz wir de edeln herren grauen Krafte von Toggenburg probist ze Zvrich vnd tvmhere des kores ze Kostentz durch den dienst, den er vns vnd vnserm gotzhus diche nutzlich hat getan vnd noch tvn sol vnd wil, mit gemeinem rate gvnst vnd willen des probistes, des tegans, des portners, des custers vnd aller der herron des conuentes vnsers gotzhus gelobt haben mit aller der gelvbde worton vnd handen, die vns vnt vnser gotzhus vnd och vnser nachkomen gebinden mag, zegebenne hundert mark lotiges vnd gvtes silbers dez geweges ze Kostentz, vnd wan wir im nit hatten zegeben in hendes die selben hundert mark silbers, so haben wir im darvmbe mit der vor genanton probistes, tegans, porteners, custers vnd allers vnsers conuentes gvnst vnd willen vmb die selben hundert mark silbers gesezet ze ainem rechten vnd ze ainem gewerren phande den hof vnsers gotzhus, de da ze Stamhain gelegen ist, mit lute, mit gvt, mit gelte, mit vellen, mit erschetzen, mit erbe, mit gewalt ze besetzenne vnd ze vntsetzenne, mit twing, mit banne, mit gericht, mit dem kilchensatze ze Stamhain, also de er ald sin erben ald swem er der vorgenanten phantschaze beterminot ald schaffet mit gesvndem libe oder mit siechem, ob er ioch, da vor got sie, an sinem totbette lege, gewalt haben die kilchen ze Stamhain ze lihenne, swenne ald swie dik si ledig wirt, e wir ald vnseru nachkomen im ald sinen erben ald den, den er den phantschatz beterminot, als da vorgeschriben stat, die vorgenanten hundert mark lotiges silbers Kostentzer geweges gar vnd ganzlich vergelten. Swaz och der selbe graue Kraft von Toggenburg, sin erben oder die, den er den phantschatz beterminot, hinnan hin iemerme geniessent an gelte, an zinsen, an vellen, an erschazen, an luten oder an gvte von dem selben hofe ze Stamhain ald den gvtern ald lvten, so dar zv horret, daz sol im noch sinen erben an dem vor genanten hobtgvte der hundert mark nit abe gan noch abe geslagen werden, wan daz geben wir im vnd inen willeklich vnd vrilich vor allen dingen fvr ain recht gabe, ane die vorgenanten hundert mark, vmb den nvzeklichen dienst, den er vntz her vnserm gotzhus getan het vnd noch tvn wil. Vnd daz alles daz, das da vor geschriben stat, stete vnd ganz belibe, so enzvhen wir vns vnd die vor genanten herren vnsers conuentes von sant Gallen vnd och aller der convent an disem gegenwurtigem brief fvr vns vnd fur vnser gotzhus vnd och fvr vnser nachkomen aller der ansprach an geischlichem ald an weltlichem gerichte, aller der brief, die wir haben ald die wir mochten gewinnen ze Rome, ze Megentz, ze Kostentz von dem bistvm, von kaiser oder von kvnge, vnd aller der gewnhait landes oder lantgerichtes, da mitte der vor genante phantschatz bekrenket ald gesweket mochte werden mit Worten oder mit werken. Vnd ze ainer ewiger vestnug aller der dinge, so da vor geschriben stant, so gib ich der vorgenante graue Kraft disen gegenwurtigen brief besigelt mit minem ingesigel ze behalten alles daz, daz da vor geschriben stat. Diz beschach ze Wil in der stat, do man zalt von gotz gebvrte drvzehenhundert jar vnd dar nach in dem fvnfzehenden jare, an dem nechsten dunrstage vor sant Mathyas tag des zwelbotten."}
{"text": "Wir Karl von gots gnaden Romischer keiser zu allen czeiten merer des reichs vnd kunig zu Beheim bekennen vnd tun kunt offenlich mit disem briefe allen den, die in sehen odir horent lezen, das wir mit rechter wissen vnd keiserlicher mechte vollenkomenheit den burgermeistern den reten vnd den burgern gemeynlich der stat zu sand Gallen, die nu sein odir zu czeiten werden, vnsern vnd des reichs lieben getruwen, die gnade getan haben vnd tun in die mit crafft dicz briefs in aller der mazze, als hernach geschriben stet. Des ersten das nyemande, wer der wer, sie odir dheyne ire burgere wedir vmb ire leibe noch vmb ire gute fur dheyne gerichte laden sulle odir moge, wann alleyne fur iren statamman, do sol man das recht von in nemen, es were denne, das dem clager doselbst recht vorsaget wurde. Were abir, das yemande sie dorubir lude fur dheyn ander gerichte, was denne doselbist vrteyl vbir sie erteilet wurden, die sullen keyne crafft noch macht haben. Were ouch, das yn eyn apt odir eyn pfleger des gotshuzes zu sand Gallen eynen amman nicht geben wolde, als von aldir gewonlich gewezen ist, wenn sie den an yn vorderten, das denn noch derselben vorderunge vnser vnd des reichs vogt, der zu den czeiten do wirdet von vnsern vnd des reichs wegen, in eynen amman moge geben, des sie denn begernde werden, der yn richte als lange vncz das yn eyn apt odir eyn pfleger des egenanten gotshuzes eynen andern gebe, der yn richtet, als das von aldir gewonlich gewezen ist, doch dem apte dem pfleger vnd dem gothuze an allen iren gutern czinzen vnd nuczen vnschedlich. Was ouch sie burgere empfangen haben odir noch empfahen, die jare vnd tag bey in an ansprache gesessen haben odir siezen, welches herren lute die weren, die mogen sie schirmen als andre ire ingesessen burgere, es were denn, das dieselben ire herren ynnewendig des landes nicht weren. Ouch ist vnser meynung vnd wellen sundirlich, das nyemande, wer der were, dieselben burgere zu sand Gallen gemeynlich odir sundirlich fur eynen apt odir das gotshuze zu sand Gallen odir fur ire vogte, die yn das reiche gibt, als vorgeschriben stet, angriffen odir bekumberen moge noch sulle in dheynenweiz. Vnd dorumb gebiten wir allen fursten, geystlichen vnd weltlichen, grafen vreyen dynstluten vogten rittern knechten richtern vnd gemeynschefften der stete vnd allen andern vnsern vnd des reichs getruwen vndirtanen, in welchem wezen odir wirden die weren, ernstlich vnd vestielich bey vnsern vnd des reichs hulden, das sie alle odir ir dheyner die egenanten burgere vnd stat zu sand Gallen an den obgeschriben vnsern gnaden alliclich odir bey teilen nicht hindern noch irren sullen noch gestaten, das sie doran von yemanden gehindert werden in dheynenweiz, wann wer do wider tete, der sol in vnser vnd des reichs vngenad swerlich veruallen sein vnd in eyn pene fomfczig marke lotiges goldes, die halb in vnser keiserliche camer vnd das ander halbeteil den egenanten burgern zu sand Gallen genczlichen vnd ungeleslichen genauen sullen. Mit vrkund diez briefs vorsigelt mit vnserr keiserlichen maiestat insigle. Geben zu Prage noch Crists geburde dreyczenhundirt jar, dornach in dem drey vnd sybenezigstem jare, am sunnabent vor sand Merteins tag, vnsir reiche in dem acht vnd czwenzigstem vnd des keisertums in dem newnezenden jare."}
{"text": "Ich Marchart Prehauen von Steyr Ritter vergich offenlich mit disem brief, daz ich mein aigenz gut den hof ze swetigow, den hof ze chirchperch, zway guter ze obern aspach vnd ein gut ze selmerlehen meinem genedigen herren chunig friderichen von Rom vnd seinen brudern aufgeben han vnd daz ze leben von in enphangen han also, daz er des lehens mein herre vnd schierm sol sein nach landes recht vnd sol ich in die aygenschaft des selben gutes besteeten, swo si sein bedurfen nach landes recht, vnd gib im des disen brief versigelten mit meinem jnsigel. Der ist geben ze Gretz, do man zalt von Christes geburde drevtzehen hundert iar, darnach in dem nevn vnd zwaintzigistem iar, an des heiligen chrevtz tag, als ez erhalden ward."}
{"text": "Wir Sigiost von Gotes genaden lantgrafe zum Leuthemberg vnd grafe zw Hallse bekennen fur vns alle vnser erben vnd nachkomen offenlichen mit dem brif, als vns von vnsern liben oheime hern Petern hern Vlrichen hern Jan gebrudern von Rosenberg seligen vnd dem wolgebornem hern Heinreichen hern zw Rosenberg in pfandesweise verschafft versaczt vnd eingeanttwurtt ist die vestte Wildenstein mit andern gute, die vns darczu beweist sein, fur zway vnd zwainczik hundert schokch grosser Prager muncz, als wir darumb vnd daruber vnser abengenanten liben oheime von Rosenberg seligen gut brif vnd vrkund haben, vnd wenn wir nu mit vnserm liben oheime vnd bruder hern Heinrichen hern czw Rosenberg vbereinkumen vnd verainet sein worden, das wir im die abngenante vestte vnd pfantschafft Wildenstein mit den gute vnd gulte, die vns darczu verpfendt sein, vbergeben vnd geantwurtt haben von vnserr redlicher notdurfft wegen, also hat vns dowider der egenante vnser liber oheim vnd bruder her Heinrich von Rosenberg in pfandesweise eingeben vnd geanttwurtt an stat derselben vestten vnd pfantschafft Wildenstein seinen markcht genandt Haslach mit allen gute, die darczue gehorn, darczu vnd darauf er vns von den egenanten czwayvndzwainczigk hundert schokch grosser haubtgelts aigenlich machen vnd weisen sol hundertedrewvndachczigk schokch zwainczig beheimischer grosse pragger muncz iarlicher gult fuderlich zu haben vnd einzunemen, alser bis er vnd sein erben den obengenannten markcht mit sambt den gute vnd jarlicher gult, die er vns darczu weisen vnd vermachen sol, von vns vnd vnsern erben wider ledigt vnd loset angeuerte. Vnd wer, das er vns die hundertdrewvndachczigk schokh vnd zwainczigk Beheimischer grosser iarlicher gult daselbs zw Haslach auf dem markcht vnd den gute, die darczu gehorn, nicht genczlichen beweisen vnd aigenlich mohte vbergeben, alsuil er vns dann der doselbst nicht weist vnd vbergibt, alsuil derselben gult sol er vnd sein erben vns vnd vnsern erben gerait raichen vnd beczalen gein Haslach vnserm pfleger, wer der ist, alle jar halb auf sand Gorigentag vnd halb auf sand Gallentag, an alle abgang ongeuerde. War aber, daz wir Haslach entwert wurden, so sol man vns die vbrige gult, die vber Haslach trifft, antwurtten gein Hallse als lang, bis wir das wider eingewinnen ongeuerde. War auch, das er vns an den egenanten zwayvndzwainczig hundert schokh beheimischer grosser haubtgelts gerait bezalt vnd ausricht zway hundert schokch beheimischer grosser, so sol er vnd sein erben an den hundertdrewvndachczigk schock vnd zwainczigk beheimischer grosser jarlicher gult als uil iarlicher gult, als sich dafur gepurt, vns zw weisen vnd zu vermachen genczlich vertragen vnd ledig sein, on alles geuerde. War auch, daz die hochgeboren vnse libe swester junkchfraw Anna, die vnser lieber herre vnd vatter vnd auch wir dem edlen wolgebornen hern Petern von Rosenberg vnserm liben oheimen vnd swager zw einer elichen gemahlen geben haben, mit dem tode vor abgieng, ee sy vnd der egenante her Peter von Rosenberg vnser oheim vnd swager an der heiligen ee miteinander geschlaffen vnd redlich bestatt werden, so sullen vns vnd vnsern erben der obgenannte vnser liber bruder her Heinrich von Rosenberg vnd sein erben die egenannte vestte vnd pfantschafft Wildenstein mitsambt den gute, die darczu gehorn, wider eingeben vnd anttwurtten in pfandesweise an aller der masse, als wir sy vor bisher in pfandesweise in vnser gewalt gehabt haben. Vnd geschech das also, daz sy vns den Wildenstein wider in pfandesweise einanttwurtten wurden, so sullen wir in die egenante pfantschafft Haslach vnd die gute vnd gulten, als sy vns die eingeanttwurtt haben, zw stunden lediglichen abtreten vnd in die ledig lassen, genczlichen ongeuerde. Wer auch, das vns dann von vrleug weters oder andres redlicher sachen wegen iht jarlicher gult, die vns zw dem Wildenstein vnd auf den gute, die darczu gehorn, geweiset sein, abgieng angeuerde, der sullen vnser liber oheim vnd bruder her Heinrich von Rosenberg vnd sein erben von vns vnd vnsern erben vngemonet vnd vnengolten beleiben ongeuerde als lang, bis dieselben guter wider gestifft werden; was si dann gult getragen mugen vngeverlich, die sol man vns dann aber raichen in allen rechten, als oben geschriben ist. Vnd des zw vrkund geben wir den brif mit vnserm anhangendem jnsigl beziglten vnd zu einer merern vnd pessern sicherhait vnd geczeugnusse haben wir gepeten die erben vnser getrew liben Hannsen den Sigershofer vnsern pfleger von Scherding, Vlrichen den Hautzenperger vnsern burghuter zw Hallse, Christan den Waltenreuter vnsern pfleger auf dem Raschenstein vnd Petern den Tungast vnsern pfleger zum Pernstein, daz sy ire jnsigl zu dem vnsern an den brif gehengt haben. Daz ist geschehen zw Haslach, do die teiding geschehen sein, do man czalt nach Christi vnsers hern gepurde drewzehenhundert jare vnd darnach in dem sechsvndnewnczigisten jare an Pfincztag nach sand Lucie der heiligen junkchfrawen tage."}
{"text": "Ich Ott der Hinderholczer vergich offenwar an disem brif vnd tuen chunt allen den, diu in sehent, lesent oder lesen horent, diu nu lebent oder her nach chumftich werdent, daz ich mit wolbedachtem rnuet vnd mit aller meiner erben gutleichen willen vnd czu der czeit, do ich iz wol getuen macht, meins rechten lechens ain guet gelegen an dem Behemperg, daz da haizzet an dem Chindlechen, mit alle diu, vnd dar czu gehoret cze holcz, cze veld, besucht vnd vnbesucht vnd mit allen den nuczen, wie diu benant sind, gegeben han dem gotshaus hincz Glewnich mir vnd meiner hausvrowen Christein saeligen vnd allen meinen vodern czu einem rechten selgeret also, daz diu herren in dem vorgenantem gotshaus cze Glevnich daz vorgenant guet am Chindlechen in sullen haben vnd besiecen hin fur vnd ewichleich in rechter aygens geber nach den genaden, diu daz vorgenant gotshaus cze Glevnich von alter her hat von den erbirgen vnd edeln herren von Volchensdorf, von den daz vorgenant guet an dem Chindlechen mein recht lechen gewesen ist, vnd han ich in daz selb gut geselt vnd geantburt mit aller furczicht vnd rechten, diu dar czu gehorent. Mit vrchund dicz gegenburtigen offen brifs versigelts vnd bestaets mit meinem aygen anhanunden jnsigel vnd mit meins bruder jnsigel Dietreichs dez Hinderholczer czu einer beczzern sicherhait. Der gegeben ist, do von Christi geburd waren ergangen driuczehen hundert jar, dar nach in dem fumfczigisten iar an sand Veits tag."}
{"text": "Ich Ludweig Grans von Vttendorf vnd ich hartlieb marschalich tuen kund allen den, di disen brief hornt vnd lesent, daz vnser herr abbt Ott von Mannse mit gutem willen seiner Sammung chunraten dem Sumershauser nach vnser pet hat verlihen den hof ze Gemachen ze pawmans recht zu sein aines leib mit so getaner weschaidenhait, daz er den gesaczten dienst alle jar dovon dem gotshaws sol geben vnd wenn er dez nicht tuet, so schol er furbas chain recht darauf haben vnd sol daz gotshaws seines dienstez, den er versaumpt, dacz vns gebarten vnd sullen jm den jnpringen vnd wenn der Sumershauser nicht ist, so schol sein hawsfraw noch chain sein chind icht rechts haben auf dem vorgenanten hof vnd sol, der dann abbt ist, jn stifften nach seinem muet. daz dem gotshaws seine recht, alz hie geschriben ist, werden wehalten, geben wir daruber disen brief weslozzen mit vnser paider jnsigel ze einem vrchund vnd di zewgen, die hie geschriben sind: Chunrat der Richter von vttendorf, Chunrat der acher, Ott von seifridstor, vnd aber ott von Seifridstor, walchuen der Ruenstorfer, Ott von Mamling, her vlrich der Morspech, Gugelrain, vlrich der walpurger, gebhart der Mulhamer, Chunrat der weber vnd ander zewgen. disew sach ist geschehen do von Christi gepurd sind gewesen tausent jar, zwai hundert iar vnd Siben vnd newnczig Jar."}
{"text": "Ich Heinreich der Stayner von Ebersdorf vergich offenlichen und tun chunt allen den, di den brif sehent, horent oder lesent, daz ich mit verdahtem mut und mit gutem willen und auch mit meiner hausfrauen frawn Katreyn und aller meiner erben gunst und willen reht und redleich gemacht und geschaft han ze der zeit, do ich ez wol moht getan, meyns aygen gutz ein halb phunt Wienner phenning geltz in dem Werd ze Paden auf dem gut, da di weil auf gesezzen ist Ulrich der Nutzendorfer, den erberigen geystlichen herren den Augustynern datz Paden, also beschaydenlichen, daz si mir vorgenanten Heinrichen dem Stayner und meiner hausfrawn Katrein einen ewigen jartag schullen begen unsern seln und allen unsern vodern seln und allen gelaubigen seln all iar iarlichen an dem Prehen tag mit einer gesungen vigily und dez morgens darnach mit einer gesungen sel mezz und mit vier gesprochen mezz und mit vier prinnenden stechkirtzen, als ir brif sagt, den ich und mein hausfraw enphangen haben von dem vorgenanten kloster. Si schullen auch unser payder leichnamen sezzen mit irem wagen, wo got uber uns peutt mit dem tod in zwayn meylen von Paden, und furen in ir kloster zu unser vorvordern grebnuzz und uns begen mit vigili und mit mezzen, als vor geschriben ist. Ich pin auch, ich oft genanter Heinreich der Stayner, ir scherm dez egenanten aygen gutz fur all ansprach nach dez lantz reht ze Osterrich, wann nyemant nach meinem tod dhayn ansprach haben schol denn di erberigen geystlichen herren datz Paden. Si schullen auch daz gut oder wer dorauf sytzt nyemant chayn steur anlegen, wan ich ez lauterlich durch got in gegeben han und gemacht. Und daz daz stat und unzerbrochen beleib, doruber gib ich oft genanter Heinreich der Stayner den brif, versigelt mit einem aygen anhangenten insigel und mit meines freuntz Haugen dez Goritzer insigel, im an schaden, der der sachh zeug ist. Und daz ist geschehen nach Christ gepurt dreutzehen hundert iar, darnach in dem drew und sybentzigsten jar, an sand Andre tag dez hayligen zwelfpoten."}
{"text": "Wir graf Tonat vnd graf Diethelm von Toggenburg gebruder herren ze Brettengo vnd ze Tafaus veriehen vnd tun kunt offenlich mit disem fur vns vnd fur alle vnser erben vnd nahkomen allen, die in an sehent lesent oder horent lesen, das wir mit ainmutigem rat ains rehten redlichen vngeuarlichen wehsels vberain komen sint reht vnd redlichen mit den erwirdigen fromen herren bruder Vlrichen Tettinger comentur vnd mit den brudern gemainlich des huses ze Tobel sant Johans ordens des spitals von Iherusalem von diser nahgeschriben lut wegen, das wir in vnd dem selben huse ze Tobel mit wolbedahtem mut in aines bestaten rehten redlichen vngeuarlichen ewigen vnd vnwiderrufichen wehsels wise den erbern kneht Cunin Eberlis ab dem Ymmenberg, der vnser aigen was mit dem libe, mit lib vnd mit gut vnd mit allen rehten gewehselt vnd geben habin vmb die ersamen frowen Elsbethun vom Tor Rudis Boklis von Tegerschan elichi frow, die su vns och mit lib vnd mit gut darumb geben hant, vnd darumb so haben wir mit wissenclicher guter vorbetrahtung den selben Cunin Eberlis mit lib vnd mit gut vnd mit allen rehten dem vorgenemten bruder Vlrichen Tettinger comentur vnd den brudern allen gemainlich letklich vnd frilich vfgeben geuertegot vnd zu iro vnd ir huses handen braht, als reht sitt vnd gewonlich was. Vnd won och wir den selben wehsei also vngeuarlich mit gutem friiem willen getan vnd vfgenomen mit inen haben, so haben wir vns fur vns vnd fur alle vnser erben letklich vnd frilich an des vorgenanten comenturs vnd der bruder aller gemainlich des vorgedahten husz ze Tobel vnd in ir nahkomen hand entzigen vnd entzihent vns och gentzlich vnd gar mit vrkund dis briefs an dem vorgenanten Cunin Eberlis an sinem lib vnd an sinem gut mit allen rehten aller aigenschaft aller lehenschaft aller kuntschaft aller zugnust aller gewer lut vnd brieue aller vordrung vnd ansprach vnd och alles rehtes gaistliches vnd weltliches gerichtes, da mit wir oder vnser erben vnd nahkomen oder ieman andrer von vnsren wegen vnd an vnser statt den selben Cunin Eberlis sin lib ald sin gut nv ald hernah kundint ald mohtint angesprechen ald da mit wir disen wehsel vnd sach wider ruffen wider bringen ald ze niht machen in dehain wis mohtint. Wir sollin vnd gelobent och mit disem brieue fur vns vnd fur alle vnser erben vnd nahkomen, des vorgenanten bruder Vlrichs comenturs vnd der bruder des huses ze Tobel vnd ir nahkomen des obgenanten Cunis Eberlis mit allen rehten vnd och des wehsels wer ze sinne fur aigen nah reht gen mainglichem vff gaistlichem vnd vff weltlichem gericht, wenn wa vnd wie dik su des bedurfent vnd notdurftig sint, an alle geuerd. Vnd ist dis alles redlichen vnd reht beschehen vnd volfurt mit allen worten werken gebarden vnd getaten, so darzu gehortent vnd gehoren mohtent von gewonhait vnd von rehte vnd als es kraft vnd maht vnd och hantfesti hat vnd haben sol vnd mag nv vnd hernah luterlich an alle geuerd. Vnd des vnd hieruber ze ainer staten warhait aller vorgeschribener ding vnd gedingde haben wir graf Tonat vnd graf Diethelm von Toggenburg da vorgenant vnser insigel fur vns vnd fur alle vnser erben vnd nahkomen offenlich gehenkt an disen brief. Der geben ist ze Liehtenstaig in vnser statt an vnser vrowen abend ze herbst, als si geborn wart, do man zalt von gottes geburt druzehenhundert jar, sibentzig jar, darnah in dem ahtodenjar."}
{"text": "Ich Jorig von Volkchenstorf, vnd mit sampt mir all mein erbn, vergehen vnd tun kunt mit dem offen brif alln lewten gegenburtigen vnd chunftigen, daz wir ze chauffen habn gebn, dem Erwirdigen geistlichen herren hern. Merten, apt ze Kremsmunster vnd dem Gotzhaws daselbs, vnsern hoff, genant auf der obern Stetten, vnd ain hofstat dapei, vnd die obern aw, auch da pei, gelegn, alls in Weizchircher pharr, vnd der vnser rechts erib gebesen ist, von dem Gotzhaws daselbs, vmb funfczik phunt guter wienner phenning, der wir von in gancz vnd gar gricht vnd gwert sein, dasselb vorgenant, gut alls, habn wir in gebn, auz vnser nucz vnd gwer, in ir nucz vnd gwer, mit allen den nuczen ern vnd rechten, vnd dar zu gehort, vnd da von bechomen mag, zu Holcz, zu veld vnd zu wismat, zu wazzer vnd wayd, wie sa daz genant ist, vnd als wirs in nucz vnd gwer her pracht haben, vnd als goczhaws eribrecht hat, in dem Lande ob der Enns vnd als wirs gechauft habn von Ruegern dem Lawtterbechken. Ich vorgenant Jorig von Volkchenstorf, vnd mein erben sullen vnd wellen dez egenanten guts dez Erwirdigen Herren Hern Merten Apt zu Kremsmunster vnd dez goczhaws gwer vnd furstant sein, wo in dez not vnd durft geschicht nach dem Lands recht ob der Enns, vnd als daz vorgenant Gotzhaws erib recht ist, Ging in an der gwerschaft icht ab, mit recht daz sullen wir in auzrichten an allen irn schaden. Taten wir dez nicht, daz sullen sew haben, dacz vnsern trewn, vnd darzu auf aller vnser Hab, wo wir di habn vnd wie di genant ist. daz di red vnd der Chauff stat vnd vnuerchert beleib, dar vber gib ich egenanter Jorig von Volkchenstorf, mein erbn, dem Erwirdign herren hern Merten. apt zu Kremsmunster, vnd dem gotzhaws da selbs, den brif versigilt, mit meinem angehanngen Jnsigil vnd zu einer ganczen sicherhait vnd zeugnuzz, mit meiner liebn Ochaim, hern Weykharts, vnd Andres von Pollnhaim angehanngenn Jnsigilln, in vnd alln irn erbn an schaden. Gebn nach christi gepurd vber drewczehen hundert Jar dar nach in dem Newn vnd Sibenczkisten Jar an Suntag vor sant Stephanstag."}
{"text": "Ich Chunrat der Raydel purger in der Vreinstadt vnd mit sant mir alle mein erben vergehen vnd tuen chunt offenbar mit diesen brief allen den di in sehent horent oder lesent, daz wir vnverczogenleich von vnsern havs, glegen in der Vreinstat in der hintern gazzen gegen der patstuben, vber alle jar jarleich dienen vnd raichen schullen an vnsrer frauntag zder liechtmisse fumf schilling alter wienner phenning dem pfarrer dacz dem Nevnmarcht, wer di weil da pharrer ist, vnd auch ein vleischpanch, ist glegen in der Vreinstat, di dritt vleischpanch nach ders Wurmes zenast ders Hierns, vnd ain vleischtisch an dem marcht. Wer der ist der divselben vleischbanch vnd auch den tysch inne hat, der selb schol auch aller jaerleich vnverzogenleich auch an vnsrer frauntagzder liechtmisse davon raichen vnd dienen fumf schilling alter wienner phenning dem pharrer dacz dem Nevnmarcht, vnd schol auch dann der egenant pharrer von der egeschriben gult, die man im raichet vnd auch dienet von vnserm egenanten havs vnd auch von der vleischpanch alle jar, jarleich begen jartag vnd gehugnuzze an der heiligen junchfravn sand Aytentag vnverzogenleich Janseyns des Puller, dem Got gnad, vnd aller seiner vodern, des abencz mit ainer gesvnner vigily vnd des margens mit drinn messen, vnd auch alle svntag schol man des egeschriben Janseyns vnd seiner vodern sel gedenchen auf dem lekkter gedenchen mit dem gemain pet. Wer auch daz der egenant pharrer datz dem Nevnmarcht den jartag nicht begienge als emaln geschriben ist, welichs jars daz wer daz des egeschriben Janseyns des Puller erben czwen mochten pei irn trewen gesprechen, swer dann pharrer in der Vreinstat ist, der schol sich dann mit der vart der egeschriben gult paide auf dem haws vnd auf der vleischpanch vnderwinden vnd schol dann desselben jars den egenanten jartag davon begen als emaln geschriben ist. Wer auch daz ich egenanter Chunrat der Raydel oder mein erben der egeschriben gult ab vnserm oftgenanten havs ab mochten gechauffen vnd anderswo an glegen da si alsen wol ligt ze dienst zu dem egenanten jartag, da schol man vns nindert an hindern noch irren. Daz di red auch alle glub di emaln geschriben stent also stet vnczebrochen beleiben, darvber so geb wir ich egenanter Chunrat der Raydel disen offen brief ze ainer waren vrchund vnd ze ainem offen geczeug versigelten vnd bestetigt mit der erbern stat anhangunden insigel von der Vreinstat. Der brief ist geben nach Christes gepurd vber drevczehenhundert jar vnd darnach in dem drin vnd fumfczigisten jar an vnsrer frauntag ze lichtmisse."}
{"text": "Allen, die disen brief sehent oder horent lesen, kvnden wir . . der vogt . . der rat vnd die bvrgere gemeinlich der stat ze Rapreswile vnd veriehen offenlich, als die edeln vnser genedigen herren grave Johs., grave Rvd. vnd grave Gotfrid von Habspvrg gebrvdere, vnsers herren seligen graven Johs, von Hapspvrg svne, ein bvntnvsse vnd ein ewig geselleschaft mit . . dem bvrgermeister . . den reten vnd den bvrgern ze Zvrich gemeinlich dvrch vnser vnd dvrch ander ir landen vnd lvten nvtz vnd eren willen gemachet vnd gesworn hant, daz och wir die selben bvntnvsse nach vnser herren gebotte vnd heissenne haben gelobt vnd gesworn stete ze haltenne mit allen den worten vnd mit allen den stvcken, so an dem versigelten brieve der bvntnvsse geschriben stant. Vnd wanne wir von einem bvrgermeister vnd dem rate ze Zvrich, welhe iemer bvrgermeister oder rete ze Zvrich werdent, ermant werden vmb helfe, vmb angriffen oder vmb dekeiner hande sache, so si sich erkennet hant, ob dv manvnge beschicht hin gen vnserm rate oder ze der kilchen an der kantzeln, ob ze dekeinen ziten ze Rapreswile rates nicht were, daz wir danne . . dem bvrgermeister . . dem rate vnd den bvrgern ze Zvrich gemeinlich geraten vnd beholfen svln sin mit gantzen triwen ane allen fvrzvg vnd ane alle widerrede nach den versigelten brieven, so beidenthalb vber die bvntnvsse geben sint. Och veriehen wir svnderlich, als die vorgenanden vnser herren fvr sich vnd fvr alle ir erben vnd nachkomen globt vnd verbrievet hant, daz si die bvrg noch die stat ze Rapreswile noch enkein rechtvnge noch gvt, so inrent den ringmvren dar zv gehort, niemer versetzen noch verkoffen noch mit enkeinen sachen angriffen noch verkvmbern svln ane . . des bvrgermeisters . . des rates vnd der bvrger ze Zvrich gvnst vrlob vnd willen, dvrch daz dv selbe stat vnd bvrg mit lvten vnd mit gvte vnd mit allen den rechten, so dar zv gehort, als vor geseit ist, in ir handen vnd in ir herschaft vnd in ir erben vnd nachkomen gewalt beliben. Vnd wa die selben vnser herren, ir erben ald ir nachkomen daz vbersehen wolten, so haben wir von ir heissenn globt vnd gesworn, des och si nicht enbern wolten, vnd loben och mit disem gegenwurtigen brieve bi vnsern eiden, die wir liplich dar vmbe getan haben, fvr vns vnd fvr alle vnser nachkomen, die wir her zv binden, daz wir daz mit allem ernste vnd mit aller der macht vnd kraft, so wir erzvgen mvgen, werren vnd wenden vnd nicht vertragen noch gestatten svln, als verre vns lip vnd gvt erlangen mag. Vnd wo wir dar zv ze krank an vnser mvgent weren, so haben wir nach dem vrlob vnd heissenne der vorgenanden vnser herren mvgent vnd gewalt, . . den bvrgermeister . . den rat vnd die bvrgere ze Zvrich vnd die andern lant vnd lvte, so ze diser bvntnvsse gehorent, ze manenne vmb helfe, vnd svln vns och die danne nach den brieven der bvntnvsse geraten vnd beholfen sin vf den eit, das daz gewendet vnd gantzlich ab geleit werde. Dis vorgeschriben alles vnd dar zv die stvcke, so an dem versigelten brieve der bvntnvsse geschriben stant, haben wir gesworn fvr vns vnd fvr alle vnser nachkomen, die wir her zv binden, veste vnd stete ze haltenne vnd da wider niemer ze tvnne mit enkeinen sachen. Vnd ze einem ewigen vesten vnd steten vrkvnde aller der dingen, so vor an disem brieve verschriben sint, so haben wir vnser stat insigel ze Rapreswile an diser brieven zwene geliche geschriben offenlich gehenket. Die geben wurden ze Raprechtswile morndes nach sant Michels tag, do von gottes gebvrte waren drvzehenhvndert vnd viertzig jar vnd dar nach in dem dritten jare. Wir grave Johs., grave Rvd. vnd grave Gotfrit von Hapspvrg gebrvdere veriehen offenlich an disen brieven, daz . . der vogt . . der rat vnd vnser bvrgere ze Rapreswile gemeinlich die vorgesehen bvntnvsse vnd die andern sachen, so vor mit worten bescheiden vnd erlvchtet sint, gelobt vnd gesworn hant fvr sich vnd fvr ir nachkomen, ze einem ewigen vrkvnde verbrievet vnd versigelt hant, daz wir sie heissen tvn, vnd nicht embern wolten, wan wir daz selbe och gesworn haben. Vnd dar vmbe ze einem offennen vrkvnde so haben wir vnser insigel zv vnser bvrger von Rapreswile insigel offenlich an diser brieven zwene geliche geschriben gehenket, in dem jare vnd an dem tage, so vorgeschriben ist."}
{"text": "Allen den, die disen brieff an sehent oder horent lesen, kund ich schwoster Anna von Richenstain aptissin ze Maggenowe vnd vergich offennlich an disem brieff fur mich vnd min nachkomen, dz schwoster Alli die Blarerin vnd ir swoster Fid vnnser closterfrowen mit vnnserm gunst vnd vrlob geben hannd nach ir tod an vnnser pitantzi den zehenden ze Nider Vtzwyle vff der frowen hoff von Luttenspurg, der da haysset Maggenower hoff, mit allen rechten vnd gewonhaiten, so dar zu alder dar in gehorent, also dz man iro mutter jar zytt jarlich begange nach vnnsers closters gewonhait. Vnd dar vmb dz dis nun vnd hie nach von mir vnd von minen nachkomen statt vnd vnwanndelbar blib, so hennck ich min insigel vnd ouch der conuent sin insigel ze ainer meren sicherhait an disen brieff. Der geben ward ze Maggenow an sant Albinus tag nach der gepurt Cristi MCCC vnd im L jare."}
{"text": "Allen den, die disen gegenwurtigen brief sehent alder horent lesen, kvnden wir .. die rate vnd .. die bvrger gemainlich von Costentz, von Zvrich, von sant Gallen, von Schafhusen, von Lindowe vnd von Vberlingen, daz wir ainmuteclich vnd mit guter betrahtvnge dvrch gemainen fride vnd beschirmvnge baidv vnserre stette vnd vnsers gutes vnz zesamen haben verphlihtet mit trvwen vnd mit geswornen aiden, ainanderen ze ratenne vnd zehelfenne mit guten trvwen hinnan ze sant Johannes tvlt des Tofers der nahsten vnd dannan vber ain jar daz nahste wider allermanlichem, der vnz mit gewalte vnd wider dem rehten vnfvge prvfet alder tvt, vnd ist daz svnderlich beschenen mit den nachgeschribenen gedingen. Swa dekain lantman vnz den vorgenanten stetten dekainer gwalt ald vnfvge tvt an irer lvten an libe alder an gute, dv selbe stat sol denne von erste reht vorderon an den selben lantman, ist daz er sich dawider setzet, so sol dv stat den anderen fvnfen ir sache fvr legen, vnd solen die fvnf stette denne an den selben lantman reht vorderen vnd och bieten von der ainvn stat, wolti er des niht tvn alder nemen, so sint die fvnf stette denne gebvnden zehelfenne der ainvn mit libe vnd mit gute, so verre si gedvnket bi ir aide, daz ez dv stat notdvrftig sie vnd si ez och gebvnden sien zetvnde von rehte. War aber, daz die ainvn stat des bedvnchti, daz si die andern fvnfe stette ald dekain stat vnder den fvnfen mit helfe fvrbaz mainen solte, danne ir beholfen ware, darvber sol man nemen von iegeslicher stat drie bvrger, die sich vf ir ait erkennen, waz man ir fvrbaz helfe tvn sole, daz ez beschehe, alz den meren tail gefvge dvnket. Och sien wir vberain komen vf den ait, swaz dekainer stat vnfvge widervert, daz si von ir selbe ane die andern fvnf stette gerihten mac mit liebe vnd ane gevarde, daz si daz vz rihte bi ir aide. War aber, daz si ez von ir selber niht gerihten mohte, so mac si denne wol den anderen fvnfen ir sache fvr legen, vnd sint die fvnf stette denne gebvnden zehelfenne der ainvn, alz vor geschriben ist. Och sol man wissen, daz die erebaren bvrger von Zvrich, von sant Gallen, von Schafhusen, von Lindowe vnd von Vierlingen den bvrgern von Costentz vz hant gelazen, war daz vnser herre .. der bischof von sin selbes alder von sinz gotzhuses wegen in dekainen stoz alder vmminne geviele mit den vorgenanten fvnf stetten ald mit ir dekainer, des sint die bvrger von Costentz gebvnden bi ir aide ze rihtenne mit liebe, so verre si mvgent ane gevarde, moht aber des niht beschehen, so solen si weder ir herren noch den stetten ihtes beholfen sin in der sache. Och veriehen wir die bvrger von Costentz, war daz vnser herre .. der bischof gegen den vorgenanten fvnf stetten iemanes helfer wolti sin, daz inen ze schaden mohte komen, daz wir inen gebvnden sien zehelfenne ane gevarde in allem dem rehte, alz vor geschriben ist. Hiebi veriehen wir, war daz, ob wir mit vnserm herren .. dem bischof alder er mit vnz in dekaine vmminne vielen alder stoz kamin, da solen die fvnf stette von Zvrich, von sant Gallen, von Schafhusen, von Lindowe vnd von Vberlingen weder vnserm herren dem bischof noch vnz ihtes beholfen sin, wan so vil si gerne tvnt vnd so vil, daz si vnz mit guten tagedingen vnd mit liebe gerihten, so verre si mvgent vf ir ait. Och svlen die bvrger von sant Gallen gegen ir herren .. dem abbet von sant Gallen beliben vnd sin in allen den gedingen, alz die bvrger von Costentz in selber hant svnderlich vz gedingot gen ir herren vnserm herren dem bischof von Costentz. Och sol man wissen, war daz der sehs stette dekainv ieman dieneti ald dekainen vzbvrger ald diener an sich name ane der anderon fvnf stette rat vnd willen, da sint die selben fvnf stette der ainvn nihtes gebvnden ze helfenne, swaz si da von bresten nimet, danne so verre si gerne tvnt dvrch ir guten willen. War och daz in den vorgenanten sehs stetten dekain tail alder dekain krieg vfstvnde, da sint .. der rat vnd .. die burger in der selbvn stat gebvnden bi ir aide, daz si daz vzrihten ob si mvgen, war aber, daz ez vnder in niht mohte gerihtet werden, so sol von den anderen fvnf stetten allenthalben der rat vnd die bvrger hin senden erebare lute, daz si daz vz rihten, vnd swedere tail sich dawider setzet, so solen denne die fvnf stette dem andern taile beholfen sin mit libe vnd mit gute, so verre si mvgen, daz ez gerihtet werde ze minnen ald ze rehte. War och, daz vnder den vorgenanten sehs stetten dekaine zwo ald drie krieg ald stoz mit anderen gewunnen, daz solen die andern stette vz rihten bi ir aide, vnd solen och die zwo stette ald die drie gehorsam sin bi ir aide, ane vmb aigen, vmb erbe vnd vmb gulte, da sol iegslich stat beliben in allem dem rehte, alz si vor waz vnd her komen ist. War och, daz dekain bvrger in den vorgenanten sehs stetten ieman der lantlute dieneti alder dienen wolti ane siner bvrger willen, des selben bvrgers sol sich dv stat entanen, so verre daz si von sinen wegen in dekainen krieg gevallen mvge, geschahe des niht, so sint die andern fvnf stette der ainvn nihtes gebvnden zehelfenne vmb die sache. Och veriehen wir, swaz wir alle sehs stette mit ieman biz her vf disen tag zetvnde han gehebt, daz enkain stat der andervn ihtes gebvnden ist ze helfenne vmb die sache, wan so verre si gerne tvt alder mit guten tagedingen gehelfen kan. Ez sol och dv gelubde vnd vnser ait vf daz vorgenante zil state beliben, alz vor geschriben ist, danne so verre, ob ain kvneg wurde, der gewaltig wurde in Costentzer bistvm, an den soltin wir doch werben, daz er vnz gvnde sament ze belibenne die vorgenanten jarzal vz. Och sien wir die vorgenanten sehs stette des gebvnden, daz wir dekainen herren nemen solen, wan mit gemainem rate vnd willen vnser aller sehs stette alder mit den, die von den stetten darzv genomen werdent, ald dem meren tail vnder vnz wol gevallet. Vnd hiervber daz alles daz, so vorgeschriben ist, sicher vnd state belibe, so hiezen wir die vorgenanten bvrger von Costentz, von Zvrich, von sant Gallen, von Schafhusen, von Lindowe vnd von Vberlingen diser briefe sehse gelich schriben vnd haben die besigelt mit vnser sehs stette insigeln zainem waren vrkvnde. Diz beschach vnd dise briefe wurden geben in der vorgenanten stat ze Costentz, in dem jare, do man zalte von gottes gebvrte drvzehenhvndert jare vnd in dem fvnfzehenden jare darnach, an dem nahsten sameztage nach vnserre vrowen tage ze der liehtmisse."}
{"text": "Ich Alhaeit von Reinsperch witeb hern Engelschalches von Reinsperch tun allen den chunt di disen brief an sechent, daz ich den chriech den ich mit minem herren dem bihschof Chvnrat von Frisingen vber daz haus ze Randekke het vnd vber daz vrbor, zehent vnd manschaft, als es zv dem vrbor ze Randekke gehoeret vnd gehoern schol, vnd auch vber ander manschaft div in mines herren des bihschofs lvezze leit ze Vdmaruelt vnd anderswa, gesuht vnd vngesuht daz ich vor hete, nach mines wirtes tot also verslihtet han vnd zerfuret han nach sinen genaden, daz ich dar gie vnd in sin hant gap allen den chriech vnd alles daz reht des ich auf das gut daz da hie vor genant ist, iach oder geiechen mohte vnd dar von gestunt vnverschaidenlichen, vnd daz er mir die genade tete nach sines rates wisunge, daz er mir daz vrbor vnd di purch, zehent vnd manschaft ze Randekke geliehen hat ze einem leipgedinge ze min aeines leib vnd niht furbaz, also div Sliffach genhalb get vnd niht furbaz, also ob ich aeinen wirt nem oder chint gewinne, daz div nihtesniht rehtes nach minem tode auf daz gut daz da vor genant ist, schullen iehen, wan daz ez sazehant an daz goteshaus ze Frisingen freilich an chriech schol gevallen. Darzv han ich minem herren dem bihschof gehaizzen bi minen triwen als ich swern schol, daz ich des vrbors, noch des zehent, noch der manschaft ze Randekke als si dar gehoeret, nihtesniht an werden schol, weder mit verchauffen, noch mit versezzen, noch mit deheinen dingen andern, vnd ob ich daz tet wider min gelubden, daz schol dehein staet habm vnd dar zv schol ich von dem rehte daz ich an dem leipgedinge gih, ganzlich sin gevallen. Swaz aber der andern manschaft ist di her Engelschalch min wirt von dem goteshaus ze Frisingen het dishalp der Sliffach ze Vdmaruelt vnd anderswa auf des goteshaus aigen von Frisingen, da pin ich gar von gestanden vnd han mich sin verzigen also, daz div selb manschaft min herre der bihschof habm schol an chriech ewichlichen vnd sin nach chomen. Dar zv nach miner bet vnd nach minen gehaizzen hat Wulvinch der auf dem haus ze Randekke sizzet, minem herren dem bihschof gehaeizzen bi sinen triwen als er sweren schol fur sich vnd fur siniv chint, ob er oder sin chinde deheinez mich vber leben, daz div dem lehen der pverge ze Randekke vnd des lehens des si hampt daz zv der puerge gehoeret, nindert nach volgen wan datzze minem herren dem bihschof oder datze sinem nach chomen. Dar vber vergih ich Alhaeit von Reinsperch minem herren bihschof Emichen von Frisingen aller der rede vnd rehtes div an dirrer hantvest vor geschriben sint vnd mit worten auz genomen sint, daz ich daz staet vnd wor hab vnd swo ich des niht entaet da gig ich mich schuldich aller der rede vnd des rehtes daz an dirrer hantveste vor geschriben vnd vertaeidingt ist. Vnd dar vm daz dirrer sazz vnd disiv verebenunge zwihschen minem herren dem bihschof vnd mir dester grozzer staete hab, han ich disen brief gegeben mit minem hangendem insigel. Disiv verebenung ist geschehen des jares da Christes geburtte was tausent zwey hvndert vnd niun vnd ohzich iar, der Mitichen in der Osterwochen, in der stat ze Waydhouen. Bi der ver rihtegung sint dis ziuge gewesen graf Gerhart probst von sand Andre, graf Emich probst von Werdse, her Friderich probst von Mosburch, her Otto pharrer von Nevnhouen, maister Rudiger chorherre von sand Andre, her Ekhart Vihdorfer, her Albrecht der Proter, her Chvnrat von Vonsdorf, her Arnolt der Piber, her Otto von Mezlinstorf, Vlrich vnd Friderich von Scharffervelt, Otto vnd Albreht von Vihdorf, Vl. von Vihdorf, Jevbart von Perbortstorf, Otto von Alstorf, Levpolt Verl, Wlfinch von Randekke, Richer Wolfstain, Albreht von Aeiglarn, Hainrich Sprinzenperch vnd ander pibder levt genuch."}
{"text": "Ich Ortel vnd ich Jostel die Hornnekker vnd vnser erben vergehen mit disem brief vnd tun chunt allen , die in sechent oder horent lesen, daz wier chaufft haben von vraw Gedrawten hern Offenn tochter von Arwerch vnsers prueder wirtinn hern Albrechtcz von Hornnekk auz der haimstewer, die si von vnserm prueder hat, dez da sind sibenczikch phunt geltcz vnd daz si schol haben ze aim leibgeding hincz an iren tod, auz dem selben leibgeding hab wier von ier chaufft fumf phunt geltcz, daz gelegen ist in dem marcht ze Pirichveld vnd vnder dem marcht an ainer mul vmb nevnczehen phunt wienner phenning, der wier sev gancz vnd gar gewert haben, also mit auzgenomner red, vnschadhaft der vorgenanten vrawn Gedrawten hern Offenn tochter von Arwerch an dem andern leibgeding, daz si von dez chauffes wegen chainn schaden nemen schol an dem andern leibgeding mit vrchund dicz priefs, vnd daz daz stet vnd vnczebrochen beleib, dar vber geb wier ir disen prief versigelten mit meinem dez egenanten Ortleins des Hornnekker anhangvnden jnsigelen, vnd verpint ich mich egenanter Jostel vnder meins prueder Ortleins insigel aller der gelub gepunden sein, als var geschriben stet, wand ich zv der zeit nicht jnsigels gehabt han, ze ainem vrchund der warhait. Der prief ist geben nach Christes geburd dreuczehen hundert jar, dar nach in dem drev vnd fumfczgisten jar an sand Johanns tag ze svniwenten."}
{"text": "Allen den, die disen brief ansehent oder horrent lesen, kund ich Johans von Arnoltswille burger ze Wil vnd vergich offenlich an disem brief fur mich vnd min erben, dz ich mit minem herren graf Hugen von Werdenberg comentur vnd mit dem couent gemainlich des huses ze Bubikon sant Johans ordens ains wechsels vber ain komen bin vmb die schopuss, die su ze Wil hatton, die ich buwte, vnd giltet ierklich zehen viertal kernen Wil mess vnd vier schilling pfenning Costenzer munss. Dar vmb hab ich in geben zwen mut kernen Wil mess vnd vier schilling pfenning Costenzer munss jerliches geltes, die ich hatt in iro hof ze Stetfurt, dz min recht aigen was, vnd won es in komlich da in iro hof ze nemenn ist. Dar vrnb so ist diser wechsel beschehen recht vnd redlich also, dz ich noch min erben su noch ir nachkomen an dem vorgeschribenen gut ze Stetfurt niemer me bekunberren geierren noch angesprechen sont mit dekainen sachen, won dz su vnd iro nachkomen dz selb gut ze Stetfurt ledklich vnd ruwklich haben niessen besetzzen vnd entzetzzen sont, vnd entzieh mich och mit disem brief alles rechten vordrung vnd ansprach vnd aller aigenschaft, so wir zu dem vorgenanten gut ie hatton oder gewinnen mochtin dekainen weg. Vnd des ze merer sicherhait, dz dis stet belib nu vnd hier nach, so henk ich vorgenanter Johans von Arnoltswille fur mich vnd min erben min insigel an disen brief. Der geben ist in dem jar, do man zalt von gottes geburt druzehenhundert iar, sechzig iar, dar nach in dem dritten iar, an sant Laurencien abent."}
{"text": "Ich Hainreich van Stocharn vergich vnd tuen chund allen den, di nu sint, oder hernach chunftich werdent, di den prief lesent oder horent lesen. Daz ich mit verdachtem muet vnd mit gutem willen mein, vnd meiner hausvraun vron Margreten, vnd mit gunst vnd mit rat aller meiner erben, gugeben han lautterlich durich got, zu hilf vnd zu trost meiner sel vnd aller meiner vodern sel, dem gotshaus vnd der sampnung zu Altenburch zu der zeit, do ich iz wol gutuen macht, meins rechten chaufaigens zwai phunt phenning gelts vnd fumf phenning gelts Wienner muniz, der do ligent auf drin wustiften lechen datz Chvennreut fumf vnd zechen schilling, vnd auf zwain wustiften lechen zu Radigestorf sechs schilling. Vnd han ich vorgnanter Hainreich van Stocharn dem gotzhaus vnd der sampnung datz Altenburch di vor wuschribene gult gugeben also wuschaidenlich, daz man di meinem svn pruder Ortoluen van Altenburch alle iar dienen schol an sand Michels tag, zu trost vnd zu pezrung seiner phruent, di weil er lebt. Swenn auer er nicht enist, so schol man di vorgnanten gult dem conuent dienen zu Altenburch in gleicher weis, als di meinen vorgnanten svn pruder Ortolfen gudient ist. Vnd schol der prior zu Altenburch di selben gult ierleich invessen mit gutleichem willen des aptes, on alle ierrung, vnd dem conuent raichen zu trost vnd zu pezzrung ierr pruent Vnd habent sich di erbern geistliehen leut van Altenburch van ir andacht gegen mier verpunden, daz si mir vnd allen meinen vodern einen ewigen iortag dovan wegun schullen an dem tag, als mein egnanter sun pruder Ortolf stirbet, also daz si des abents ein vigili singen schullen mit nevn letzen, vnd sechs chertzen dorauf zunden, vnd des margens ein messe singen van den seln vnd auer sechs chertzen dorzu aufzunden. Iz schol auch ein igleich priester dornach in acht tagen ein messe sprechen van den selen. Wer auer, ob si den iartag nicht wugiengen, als seu sich uerpunden habent, so schol ich mich, oder nach mier mein nest erben des selben gutes vnderbinden, so lang inne haben, vntz der iortag van in wugangen wiert, als uor wuschriben ist. Ich wil auch des selben gutes vogt vnd scherm sein on des chlosters schaden, di weil ich leb, also daz ich oder mein nest erben, di die vogta nach mier anerstirbet, di holden mit steur weder mit vmgelt nach mit thainen sachen wusweren, denn daz si var vns wuruebt vnd on allen phranchsal pei dem gotzhaus zu Altenburch ewichlich schullen wuleiben. Wer auer wir des nicht, so schol dem chloster di vogtai van vns ledich sein on alle widerred, vnd doruber nemen einen andern uogt, der in vnd irem gotzhaus nutz vnd guet sey. Daz di red vnd di sach furbaz stet vnd vnzuprochen ewichleich wuleib, gib ich uorgnanter Hainreich van Stocharn dem gotzhaus vnd der samnung zu Altenburch den prief zu einer sichtigen vrchund vnd zu einem steten guzeug, versigelten mit meinem insigel, des auch gezeug ist Michel van Chadaw mit seinem insigel. Der prief ist geben zu Altenburch, nach Christ puert vber dreutzehen hundert jar, dornach in dem dreiu vnd dreizkisten iar, an dem Palme tag."}
{"text": "Ich Wolfganch vnd ich Clemens vnd ich Ot, Otten sven von Altenburch, wir veriehen vnd tuen chunt mit disem prief allen den, die in lesent oder horent lesen, die nu lebent vnd hernach chunftich sint, daz wir nach vnser besten frivnt Roat vnd zv der zeit, do wir is wol getun mochten, gemacht vnd geben haben zue vnser swester vrovn Elsbeten, Ottn tochter von Altenburch, dem got gunad, vnserm swager Dietmaren dem Weidenaer zu rechter haimsteur vnd zu morgengab nach des Landes recht ze Osterreich vier phunt Wienner pfenninge geltes, der gelegen ist ainphunt Geltes ze Staineprvnne vnd ist lechen von dem erbern herren hern Grof Chunraten von Schavnberch, vnd ochtzen schilling geltes zue Stuephreich vnd sind lechen von dem erbern herren hern Charlein dem Garlaser, vnd ain phunt geltes ze Hargensee vnd ist lechen von dem erbern herren von Pergaw, vnd ain zehent zu Straiffinge auf fvnf ganzen lehen ze velde vnd ze dorfe vnd ist lechen von den erbern herren von Ebersdorf, dieselbe vier phunt geltes vnd den zehent, alz vor verschriben ist an disem prief, geb wier Dietmaren dem Weidenaer vnserm swager zu vnser swester vrovn Elspeten zu rechter haimsteur vnd zu morgengab nach des landes recht ze Ostereich, also mit auzgenamer red, wer daz, daz vnser swester nicht wer vnd an erben sturb, des got nicht geb, so schol er daz for verschriben gut inhaben vnverchumert vnz an siennen tot, dan noch seinem tot, so schol iz herwider erben vnd gevalen auf vns vnd auf vnser erben. Wer auer daz, daz siv chind miteinander gevvnen, do sol daz gut beleiben noch yr payder tot, iz sein svn oder tohter, vnd sezzent auch wier vns zu rehttem scherm darvber, alz man haimsteur vnd margengab ze reht scherm schol. Wer auer daz, daz im mit reht doran iht abgieng, daz sol er haben auf vns vnd auf allem dem, vnd wier haben in dem land ze Ostereich, wier sein lebentich oder tod. Dorvber sezzent wier vns, ich Trast vnd ich Niclas von Huntzhaim, Dietmaren dem Weidenaer zu rehtem scherm vnd gever also mit auzgenamer red, wer daz, ob ym an vnser vetern icht abging, alz vorverschriben ist an disem prief, daz schol er haben auf vns vnuerschaidenleich vnd auf allem dem, wier haben in dem land ze Ostereich, wier sein lebentich oder tot. Daz disev red, haimsteur vnd margengab stet vnd vnzebrochen belieb, darvber geb wier, ich Wolfganch vnd ich Clemens vnd ich Ot, Dietmaren dem Weidenaer vnserm swager zu eim offen vrchunt diser sach disen prief, wan wier selb nicht aigern Insigil haben, so pint wier vns stet ze haben allez, daz verschriben ist an disem prief, vnder meiner vetern Insigil Trast vnd Niclas vnd Meinharts vnd mit Olbers insigil des Moyker, die diser sach zeuch sint mit yr Insigilen. Diser brief ist geben nach Christes purd dreuzchen hundert Jar darnach in dem fumftzigisten Jar, an sand Matheus abent vor sand Michelstag."}
{"text": "Ich Leutold von Mitterberch offenn vnd vergich an diesem brief, das mein herrn der Abbt vnd die Samnung von Pawngartenperg Nach meiner pet mir gegeben haben vnd meinen Erben ein hofstat in der Aw vnndter meim haws datz Erwing, die dient Achzig phenning, die ich han gelait zu ainer waid, vnd han ich denselben meinen herren ein andere hofstat gegeben zu widerwechsl mit meiner Erben guetlichem willen, die mein freyes aigen was, die auch ist Achtzig phenning gelts vnd leit datz nerden, also vnd mit so getaner beschaidennhait, ob dieselben Samnung nach meinem tod kainer meiner Erben beswarn wolt an derselben hofstat, so sich dieselb Samnung wider ziehen zu jrer alten hofstat in der Aw vnd sol dazu diss auch jnnhaben datz nerden alslanng vnntz dieselben mein erben dem vorgenannten gotshaws sein hofstat in der Aw wider pewleich legen ze hof vnd ze veld, als sy was des tags, do sy zum ersten kam in mein gwalt. Vnd darumb das dise Red stet vnd vnzerbrochenn beleib, Gib ich demselben gotshaws zu Pawngartenperg diss hanndtuest versigelt mit meinem Innsigell ze einem Ewigenn Vrchundt. Das ist geschehenn, do von Christs geburd ergangen waren drewtzehenn hundert Jar vnd darnach jn dem Vierdenn Jar an Sannd Augustinstag."}
{"text": "Wir Clemens, von gots gnaden Abpt der Schotten ze Wienne, vnd ich Purchart, die zeit verweser vnd Schaffer desselben Chloster, Tun chunt allen den, die den brief sehent, lesent oder horent lesen, die nu lebent vnd hernach chuenfftig sind, vmb alle diu recht, zuspruch, vorderung vnd misshellung, die Niclas der Chornler gesezzen ze Entzistorff auf der Vischa an Junchurawen Margareten statt, die noch nicht vogtperig vnd ze iren beschaiden iaren chomen ist, seines pruder chind Jansens der Choernler selig gehabt hat, von ains halben Lehen, segs ieuch akchers vnd von ains gantzen ieuch weingarten wegen, alz daselbs ze Entzistorf gelegen, auch darumb er mit vorsprechen an derselben Junchuraen Marigareten stat vor vnserm dez egenanten Abpt Amptmannen daselbs ze Entzistorf gechlagt vnd gesprochen hat, hintz Jansen dem Vogler auch gesezzen daselbs ze Entzistorf, der dieselben Guter gantz in nutz vnd in gwer hat an seins chints statt Junchuraen Elein, daz noch nicht vogtperig vnd zu seinen beschaiden iaren auch chomen ist, derselben rechten, zuspruch, vorderung vnd missehellung sind si zu baider seit an der egenanten zwair vnuogtperigen Junchuraen statt mit gutem willen, vnbetwungentlich mit irn trewen hinder vns gegangen, also mit auzgenomerr redde, waz wir zwischan in an der egenanten chind statt erfunden vnd sprechen, daz si daz gern ze ainem rechten haben, dabei beleiben vnd daz in dhainerlay sache vberuaren wollten. Wer aber vnder in wer, der den nachgeschriben vnsern spruch in dhainerlay sach widersprech, nicht stet vnd vntzerbrochen hielt vnd dawider wolt, mit worten geschiecht vnd mit werehen, daz der dem Edeln herren hern Haydenreich von Meissaw, die zeit Lantmarschalch in Osterreich, dreisich phunt, vnd vnser ieglichem zwaintzig phund, alles wienner phenning, veruallen sein sol, auch die richte alzbald er den vnsern spruch vberuar in viertzehen tagen darnach vnuertzogentlich. Vnd darumb so sprechen wir, daz si ze dem ersten gut freund vnd aneinander furderleich sein sullen. Darnach sprechen wir das vorgenant erb gantz vnd gar, alz ez oben genant ist, vnd besunderleich alles daz Recht, daz die vorgenanten, Junchvraw Marigret, Nicla der Cornler vnd all ir erben, daran habent, hietten vnd gewunnen, gantz vnd gar den egenanten, Junchvrawen Elein, Jansen dem Vogler irem Vatter vnd iren erben zu versetzen, zu verchauffen, schaffen, machen oder geben, swem si wellen, an allen irrsal, mit dem auzgenommen worten, daz si der vorgenanten Junchvrawen Marigereten vnd iren erben sullen verrichten vnd geben dafur Acht phunt wienner phenning inner fumf iaren, die nu zum nechsten nach ainander choment mit ainander vnd die nicht lienger vertziehen, auch swelhes iares der egenanten fumf iar si in derselben acht phunt phenning nicht gebent vnd verrichten, dezselben iare sullen si der vorgenanten Junchvrawen Marigareten vnd iren erben von den vorgenanten acht phund phenningen an sand Gorientag ain phund wienner phenning ze purchrecht dienen vnd raichen, alz anders purchrechts recht ist vnd dez Landes recht in Osterreich. Vnd denselben dienst mit dem vorgenanten acht phund phenningen sol man der egenanten Junchurawen Marigareten vnd iren erben mit guter gewizzen vnd mit des egenanten Jansen dez Vogler chuntschafft zu Nutz vnd zu frume anlegen, also daz dazselb angelegt Gut den vorgenanten, Junchvrawen Elein, Jansen dem Vogler vnd iren erben, zu scherm vnd zu sicherung lig, alz scherms recht ist in dem Lande ze Osterreich. Ez sol auch die offtgenant Junchfraw Elein, Jans der Vogler vnd ir erben die egenanten Gutter alle weder versetzzen, noch verchauffen, noch chainerley verwandelnuzz damit haben, nur die inne haben, alz andre versatzte Guter, so lang, vntz daz si, die dichgenanten Junchvrawen Marigarten vnd ir erben, der vorgenanten acht phund phenning mitsampt dem dienst, der dauon ze dienen geuelt, gantz vnd gar verrichten vnd gewern mit dem obgeschrieben rechten, vnd wan daz also geschicht, so sullen si danne erst mit den vorgenanten Guttern allen iren frumen schaffen, alz vorgeschriben ist, an allen chrieg. Vnd daz der vorgenant vnser spruch furbaz von in also stett sei vnd vnczerbrochen beleib, daruber so geben wir den vorgenanten Junchvrawen Elein, Jansen dem Vogler irem Vatter vnd allen iren erben den brief ze ainem offen vrchund vnd ze ainer ewigen vestigunge der sach versigelten mit vnsern Insigeln. Der prief ist geben ze Wienne nach Cristi gepurde dreuczehen hundert Jar darnach in dem Newn vnd Sechczigistem Jare, des nechsten Samptztags nach sand Marigretentag der heiligen Junchvrawen."}
{"text": "Ich Gerung hern Choln sun von Niwenburch und ich Agnes sein hausvrowe wir veriehen und tun chunt allen den, di disen prief lesent oder horent lesen, die nu lebent und hernah chunftich sint, Daz wir mit unser erben gutem willen und gunst und mit gesamter hant zu derzeit, do wir izwol getun mohten, und mit unsers Perchherren hant hern Albers von Chunringen gesazt haben Swerzeln dem Juden ze Wienne unsers rehten Perchrehtes Ainen Weingarten, der da leit an der Stegleiten zwischen Ruezleins und Seidleins Weingarten, der da haizzet der Elsazzer, des Drittehalp Jeuch sint, fur Sechs und vierzich phunt wienner phenninge, der wir in weren suln von dem Vaschang tage, der schierist chumt uber ain Jar; tun wir des niht, so sol furbaz gesuch dar auf gen auf ieglich phunt Sechs phenninge alle wochen, Und ist, daz wir in paide haupgutes und schaden niht enweren da nah in Jars frist, so sol Swerzel der Jude oder sein Erben, ob er nit enist, mit dem vorgenanten Weingarten allen irn frumen schaffen, verchauffen, versetzzen und geben, swem sie wellen, an allen irresal und dar uber durch pezzer sicherhait so setzzen wir uns, ich Gerung, hern Cholen sun und ich Agnes, sein hausvrowe unverschaidenlichen Swerzeln dem Juden und allen seinen erben, oder swem sie den Weingarten gebent, uber den selben Weingarten ze rehten scherme fur alle Ansprache, als Perchrehtes reht ist und des landes gewonhait ze Osterreiche und geben in dar uber diesen prief ze Ainem urchunde und ze Ainem gezeuge und ze Ainer vestnunge diser sache versigilten mit unsers Perchherren Insigil, hern Albers von Chunringen, der diser sache gezeug ist mit seinem Insigil, und mit unserm Insigil, Und sint auch des gezeug der Chamrer her Chalhoh von Eberstorf, Mainhart der Pank, Hainrich der Schreiber, Schafte und Muschel die Juden und Ander frume leute genuch. Dieser prief ist geben ze Wienne, do von Christes geburt waren ergangen Dreuzehen hundert Jar, In dem Dritten Jare dar nah naehisten Erihtages vor dem Vaschang tage."}
{"text": "Wir Leupold von Gotz genaden bischof ze Babenbergk tun kund mit disem brief, das wir Got uud unser fraun und sand Agapiti ze ern dem erwirdigen abt Ernsten und den geistlichen herrn des convents des klosters ze Krembsmunster in Passauer bistumb gelegen die genad gethan haben, das di gutter dy gelegen sind im Gerstenthal, di weilert uns und unserm gotzhaus lehen sind gewesen und di dasselb kloster fur aigen gekauft het, das ist der hof ze Sebach und zway gutter am wald darauf Haintzel und Jansel ist gesessen, und di mul an der Pirsink darauf Hainreich sitzt, und ain gut auf der Stikel darauf Jans sitzt, und das guet an der Puechen darauf Berichtold sitzt furbas ewiklich von uns und unserm gotshaus sollen geuigen sein dem vorgenanten abt und convent des klosters ze Chrembsmunster und sullen auch dieselbigen gut ledig und und los sein der hundert chas gult und aller vordrung di wir oder unser gotzhaus oder darumb gehabt haben oder gehaben mochten, an das wir mit namen ausnemen unser und unsers gotzhaus vogtey und vogtrecht die wir von allter darauf und davon genadiklich haben, das wir die und unser gotzhaus darauf und davon genadiklich haben und nemen sullen und nemen mugen als von allter her ist komen, und sullen auch sich di vorgenanten gutter an iren alten rechten wol genugen lassen und furbas nicht vergreyfen uns und den unsern ze schaden an aller geverd, sy mugen auch di vorgenanten gutter stifften und storn und iren frumen damit schaffen wie sy gut dunket an all unser irrung als auch von allter her ist komen, und umb di vorgenanten taiding haben sy uns und unserm gotzhaus ytzund geben ain und virtzig phunt wienner phenningen darumb wir ander gult und gut fur die vorgenanten chas gult unserm gotzhaus kaufen wellen und kaufen sullen. Ze urkund der vorbeschriben tading geben wir disen brief mit unserm heimlichen insigel dem secret offenlich versigelt das daran hanget, der geben ist ze Wolfsperch nach Kristi geburd dreuzehen hundert jar und in dem acht und fumfzigisten jar am nachsten tag nach sand Jacobstag."}
{"text": "Ich seifrid strobboell. tun chunt allen den. die disen prief sehent oder horent lesen, di lembtig sint oder her nach chunftig werdent. daz ich hern Seifriden dem Schenchen sol ze lozen geben daz lehen vnd di hofstat datz harprukk, vur zwai vnd dreizich phunt phenning, vnd ist daz der Seifried der Schench niht ist, so sol daz gut ich Seifrid der strobboell seiner housvrowen oder seinen chinden ze losen geben ze Ostern, vnd ist daz. daz fridrich vnd vlrich vnd hainrich. nit losen wellent oder niht mugen gelosen, so sol her Seifrid der Schench losen alle iar ze Ostern, vnd sol sich daz nimmer versten noch verziehen dar vber gib ich im ze einem zeug Hern Hainreichs insigel von Harawe, und hern Hainreichs des schenchen von Tobra. vnd sint des zeug. Her Hainreich von harawe. Ruger von zauch. Hainreich der schench, alram stiller."}
{"text": "Ich dietrich der Puschinger tuen kundt allen den, die nun sind vnd hernach kunfftig werden, die disen brief sehent oder lesen horend, das ich gegeben hab ob meiner Seel der Sammung datz Pawngartenperg aller meiner Erben guetlichem willen zway lehen datz Munichhofen mit allem dem vnd darzue gehort versuecht vnd vnuersuecht mit So getaner beschaidenhait, das derselben lehen, die baide zu gleichem dienst ligen, nach meinem tod aines dienen sol derselben Sammung besunder zu jrer pfruendt in das Refennt vnnd das annder sol gehoren lediclich in das Chelnampt . Vnd darvmb, das bey mir lebentigen die vor benannt Sammung mit sambt mir an der Gwer sey, Sullen die holden dem vor genannten gotshaws alle jar dienen an Sand Michelstag dreissig phenning vnd zwen dienstkas von baiden lehen. Vnd daruber das ditz mein geschafft stet vnd vnzerbrochen beleib, gib ich der vor genannten Sammung diss hantuesst versigellt mit meim jnnsigel zu einem ewigen vrchundt. Der ist gegeben, do von Crists gepurd ergangen waren drewtzehen hundert jar vnd darnach jn dem zwelfften jar an Sannd Bertlmes tag."}
{"text": "Allen den, die disen brief an sehent lesent oder horent lesen, kunden wir Lutolt vnd Marquart die Schenken von Landegg gebruder vnd veriehen offenlich mit disem brief, das wir mit ainmutigem friien willen vnd mit wolbedahtem mut luterlich durch got durch aller vnser vordem vnd och durch vnser selen nutz vnd hailes willen mit den erwirdigen gaistlichen frowen in got der abtischinnen vnd den frowen gemainlich des conuentz des closters ze Tannikon reht vnd redlich vberain komen sint, das wir inen vnd ir gotzhus letklich vnd frilich fur vns vnd fur alle vnser erben vnd nahkomen vfgeben habin die aigenschaft vnd ellu du reht vordrung vnd ansprach, die vnser vordern vnd och wir vnd vnser erben gehaben hant an dem hof, der da haisset Koppa hof, der gelegen ist vff dem Kyenberg, ald noch von dis hin, als dirr brief geben ist, iemer gewinnen gehaben oder erwerben mohtint in dehainen weg, an alle geuerd. Vnd dez ze warem offem vrkund haben wir vnsri insigel fur vns vnd fur alle vnser erben offenlich gehenkt an disen brief Der geben ist ze Burron vff der burg an sant Symons vnd sant Judas abend der hailigen zwelfbotten, do man zalt von gottez geburt druzehenhundert jar, sibentzig jar, darnah in dem ahtodenjar."}
{"text": "Wir graf Hanns von Pfanwerig veriehen vnd tun kund allen den die disenn brief lesennt oder horennt lesen, die nu lebent vnd hernach kunfftig sind, das wir gebracht haben vnser lieben eelichen wirttin grafin Margretten graf Ruedolfs tochter von Schawnnberch saligen vier vnd zwaintzig hundertt phundt wienner phenning ze morgengab vnd haimstewr in dem rechten, als hernach an disem brief geschriben stett, newnzechen hundertt nach des landes rechten ze Ostereich, vnd die funf hundertt phuntt sol sj ledigclichen haben vnd schaffen vnd gebem wem sy will, sy gewinn kind mit vnns oder nichtt. Vnd haben auch wir sy derselben vier vnd zwaintzigk hundertt phund geweisst vnd ir dafur gesatzt mit gutem willen mit verdachtem muett zw der zeitt do wir es wol getun mochten vnd mit willen vnd gunst vnsers genadigen herrn des edlen hochgeborenn fursten hertzoge Albrechts ze Osterreich ze Steir vnd ze Kernden vnsers rechttem states den satz, der hernach an disem brief geschriben stett der vnser satzunge von jm ist: dj vesst ze Vorchtenberg vnd das vrbar ze Semriach in der Schweicz vnd in der Lausentz mitsambt den zehenten daselbs, es sey in vrbar ze holcz ze velde vnd ze dorffe, es sey gestifft oder vngestifft, versucht oder vnuersuchtt, gepawen oder vngepawen also mit ausgenomer rede, ist das vnser elich wirttinne graffin Margrett kind mit vnns gewinet, da sol denne der vorgenant satz nach vnser tod auf erben vnd geuallen, ob das ist das der selb satz als lannge vngelosst beleibett, an funfzigk markch geltz, die sy aus dem selben satze fur die egenanten funf hundertt phunt ledigclich gegeben mage ze ainem satze wem sy will als lanng, vntzt das man sy vmb diselben funfhundertt phunt gelosst hatt. War aber das wir graf Hanns sturben vnd das dieselbe vnser eliche wirtin grafin Margrett nicht kind mit vnns gewinn des Gott nicht gebe, so sol sy denne die vorgenanten vest Vorchtenberg vnd dj veste Vortenberich in nutz vnd gewer sol jnnen haben vnuerkumbertt vntzt an jren tode als satzunge vnd haymstewr recht ist vnd des lanndes recht zw Osterreich, vnd nach irem tode so soll derselb satz denne herwider erben vnd geuallen auf vns obgenanten graf Hansen von Phannberig nagst eriben. Vnd funfzig markch geltz aus dem obgenanten satze sol sy ledigclich haben fur die egenanten funf hundertt phunt vnd schaffen vnd gebem ze einem satze wem sy will als lanng, vntzt das man sy vmb die egenanten funf hundertt phunt gelost, vnd was der vbrigen nutze dennoch ist, die vber die egenanten drithalb hundertt marckch geltes an zechen marck geltz von dem obgenanten satze allein koment oder komen mugent, dieselben vbrigen nutze sullen denn auch geuallen auf vnser graf Hannsen nagste eribenn an allen kriege. Vnd wenn auch das ist das der obgenanten vnser wirtin grafin Margrett gerichttet wirtt aus dem obgenanten satz drithalb hundertt marck geltz an zechen marck geltz, so sol sy denne mit dem vbrigenn was des dennoch ist nichts ze schaffen haben, wan das herwider erben vnd geuallen soll auf vnser graf Hannsen nagst eriben an allen kriege. Wenn aber das ist das der vorgenant vnser gnadiger herre hertzog Albrechtt oder sein eriben den vorgenanten satz losennt, so sullen wir oder vnnser erben dann der obgenanden vnser wirttin vier vnd zwaintzigk hundertt phunt wiener phenning von der ersten werunge legen an eribe jn den landen zw Osterreich oder ze Steir oder ze Kernden baidenthalben nach vnser frewnde ratt also, das sy denne dasselb erbe, da die vier vnd zwaintzigk hundertt phunt angelegt werdenn, in nutz vnd in gewer soll jnne haben in alle den rechten, als vor an disem brief geschriben stett, vnd sein auch wir graf Hanns von Pfanwerig vnd vnser erben vnuerschaidenlich des vorgenanten satzes der egenanten vnser eelichen wirttin recht geweren vnd scherm fur alle ansprach als satzunge morgengabe vnd haimstewr recht ist vnd des lanndes zw Osterreich als vor an dem brief geschriben stett. Vnd das disew margengab vnd haymstewr furwasser statt vnd vnzeprochen beleibe, daruber so geben wir graf Hanns von Phanwerig der obgenanten vnser wirttin disen brief zw ainem waren sichtigen vrkund diser sache versiglt mit vnserm anhangunden insigl vnd mit vnsers ohaims insigl des edln herren graf Ruedolfs von Sangans vnd mit herrn Eberharts jnsigl von Cappelle, in vnd iren eriben an schaden. Der brief ist geben ze Wienn nach Kristi gepurd drewzechen hundertt jar darnach in dem siben vnd funfzigistenn jarenn."}
{"text": "Ich Ernst der Lederer vnd ich Geisel sein chvn wir vergehen vnd tvn chunt allen leuten, daz wir vnser mule mit sampt dem haus in der Staingrvebe mit vnsers purchherren hant Probst Stephans ze Newnburch gesaczt haben Ruegern dem Stekkendorfer vnd sein erben fur vierczehen march silbers vnd ain vierdunch, fur igleich march zwen vnd sibenczig grozzer pehamischer phenning, da von wir in dienen sullen alle iar anderthalb march silbers; vnd ob wir in zwain iaren daz selb purchrecht nicht lOsen vmb das vorgenant silber oder ze lOsen haben, so sullen wir daz vorgenant purchrecht verchauffen vnd sullen iz bestiften mit einem erbern mane, der vnserm egenanten herrn dem Probst mazzich sei mit dem alten dienste. Haben auch daz gelobt mit guetleichem willen, ob wir des nicht teten vnd daz versaumpte so sol vnser herre der Probst oder sein anwalt daz purchrecht verchauffen nach der vmbsezzen rat vnd den vorgenanten Ruegern des silbers gar vnd genczlich weren. Das dis wandelung vnd der vorgedacht chauf stet vnd vnzerbrochen beleib, dar vmb geben wir vnserm oft genanten herrn dem Probst disen prief zu einem vrchvnde diser sache versigelten mit des erbern mannes insigel Gebhartes von sant Mertein. Des ist geczeug Chvnrat der sybenhos, zv den Zeiten richter, Gerbort der slvzzler, Christan sein prueder, der weigan von Christendorf, Ott der hueter vnd ander erber leut genuech. Der prief ist geben vnd dicz geschehen, da von Christes purd ergangen waren drevczehen hvndert iar."}
{"text": "Ich Leutolt von Wald vnd Fridreich sein vetter von dem Stain tun chunt mit disem brief allen lauten, die nu sind oder noch chunftig werdent, daz wir lautterlich durch got haben vrawn Mattzen, Ortolfs hausfrawn dez Fraunberger mit allen ier chinden, die si nu hat oder noch gewinnen mag, geselt auf sand Florians alter, also daz seu vnd all ier afterchunft furbaz immer mer ein iesleichs schol einen zinsphenning geben an sand Florianstag, vnd haben daz getan mit vnser Erben guten willen vnd auch mit aller der willen, die auch darzu recht wolden haben, wurd dar vber dhain chrieg vmb seu von vnsern freunten, den schullen wier abreden vnd schullen seu davon gentzlich pringen, wann wier darvmb genomen haben ier phenning vnd ier gut. Daz daz icht vergessen werd, so geb wier dem vorgenanten Chloster vnd auch iem Ortolfen dem Fraunberger disen brif mit vnser paider jnsigel vnd geben auch des iem gezeug alle die hie geschriben sind, daz ist her Ott Wolfstain, her Seyfried von Grillenperge, Albrecht Wolfstain, Hainrich der Jacober, Albrecht vnd Friedreich vnser vetern von Wald, Herwort von Chremstorf, Vlreich vnd Meinhart von Sintzenperig, Chunrat vnd Seyfried von Lantzenberg, Dietreich von Osterreich, Dietreich vnd Hartweikch von Prukk vnd darzu allen, den ez chunt wirt getan. Ditz dinch ist geschehen nach vnsers herren gepurd vber tausend iar vnd dreu hundert iar an sand Chunigunden tag."}
{"text": "ICH Eberhart vom newnhous vnd alle mein Erben.Wier veriehen offenbar an disem brief vnd tuen chunt allen den, die in sehent, lesent oder horent lesen, Daz wier dem Edeln Herrn Hern fridreichen von Pettaw Marschalich in Steyr ze choufen haben geben vnsern tail, den wier gehabt baben an dem alten Haus ze Rabensperch an der oden maur den ekk gen dem prunn vnd waz an dem purig perig gelegen ist, mit der Hofstet, di gen dem prunn gelegen ist vnd swaz dor zue gehort ze holtz, ze ueld, versucht vnd vnuersucht oder swie daz genant ist, vm ein gut, des er vnd sein erben vns gancz vnd gar gewert habent vnd geben im ez auf mit des Herrn hant, von dem ez ze lehen ist. Wier schullen auch furbaz dehain Ansprach dor nach haben vnd schullen iem vnd sein Erben ez scherm an aller der srat, do in sein not geschieht, Also landes recht ist. vnd daz in daz staet vnd vnuerchert beleib, dor vber gib ich vorgenanter Eberhart vom newnhous iem vnd sein Erben disen offen brief versygelten mit meinem Anhangundem Insygel. Der ist geben nach Christs geburd dreuezehen hvndert iar, dar nach im fumf vnd dreizzigistem iar an sant Franciscus tag."}
{"text": "Ich Friderich der Paiger vergich an disem brief, daz mich der Erber man her Hainrich von walsse gegeben hat Hvndert phvnt vnd vierd halbes vnd vierzich phvnt vnd zehen phenning an der werunge, di er mir sol vmbe min Havs ze Sevsenek vnd min gut, daz ich im da gegeben han. Dar vber hat er mir geliehen vierzich phvnt winner phenning, der sol ich in verrichten An sant Georigen tage, der schirste chvmt, vnd habent vur diselben phenning im gelobt mit samt mir Chvnrat von volchenstorf vnd Dvrinch der Piber. Dar vber gib ich im ze einem vrchvnde disen brief mit minem jnsigel. Der brief ist gegeben nah vnsers Herren Christi gebvrde vber Drevzehen Hvndert Jare, darnah in dem dritten Jare des Mittichen nah vnser vrowen tage der Chindvnge."}
{"text": "Wir Nichla, von Gotes gnaden apt des Gotshavses vnser vrowen zv den Schotten ze Wienne, veriehen vnd tvn chvnt allen levten, die disen prief sehent oder horent lesen, Daz der erbaer man maister Chvnrat von Lintz vnser Chapplan zv sand Pangraetzzen ze Wienne an des herzogen hof chom fvr vnser gerihte vnd chlagt hintz einer hofstat, die gehort an dieselben Chappelle zv sand Pangraetzzen vnd dient darzv Grvntrehte fivnfzehen schillinge phenninge alle iar, die was do Alhaiten der Herzoginne mit zvnamen genant, vnd ist gelegen ins Chraftes hof in der walihstrazze ze Wienne, vmb vier phvnt an sechzich phenninge versezzens Grvntrehtes, als lange, vntz daz er avf derselben hofstat behapt, Drev zwispil vber den rehten Cins. Do pat der vorgenant maister Chvnrat darvmb fragen, wie er mit der vorgenanten hofstat varen sol, wand si niht tevraer waer, denne die drev zwispil. Do wart vmbgefragt vnd wart ertailt, man solt im zwen man daravf geben, die die hofstat schatzten. Do wurden im gegeben her Marchart vnd her Seifrid die vorsprechen, die schatzten die hofstat, daz si niht tevraer waer, denne die drev zwispil, die der vorgenant maister Chvnrat daravf behapt hiet, die wurden geraitet an fiunfzehen phvnt phenninge vnd an mer, vnd sagten daz di zwen man pei irn triwen vor vnserm gerihte, daz die vorgenant hofstat niht tevraer waer, denne die drev zwispil, die der vorgenant maister Chvnrat daravf behapt hiet. Do pat derselbe maister Chunrat darvmb fragen, wie er nv damit varen solt. Do wart vmbgefragt vnd ertailt, er solt die vorgenant hofstat versetzzen, verchavffen vnd geben, swem er wolt, vmb den versezzen Cins vnd vmb die Drev zwispil, die daravf gangen waren. Do wart dieselbe hofstat geantwurtet mit des gerihtes hant dem vorgenanten maister Chvnraden zu verchavffen, versetzzen vnd ze geben, swem er welle. Nu hat der vorgenant maister Chvnrat die oftgenanten hofstat mit vnser gvnst vnd mit vnser hant geben Chvnraden Mvntzlein dem Pechen vnd Alhaiten seiner havsvrowen vnd irn erben vmb achzehen schilling phenninge pvrchrehtes alle iar davon ze dienen hintz sand Pangraetzzen dem Chapplan, der zv den zeiten die Chappellen hat, zu disen taegen, zu weihnahten sechs schillinge, zv sand Jorgentage sechs schillinge vnd an sand Michelstage sechs schillinge, vnd svln darvber pachen in daz havs zv sand Pangraetzzen prot, swaz man des bedarf, vntz avf Drei mvtte an lon vnd an allen schaden vnd mue des Chapplans sand Pangraetzzen. Taeten man im da niht rehte mit, so sol er pachen, swo iz im allerpeste fveget, vnd sol der vorgenant peche oder swer di vorgesprochen hofstat hat, des pachens lonen. Geschaeh aber daz, daz der peche oder sein nahchomen avf der vorgenanten hofstat weder pachen noch lonen wolden oder enmochten, so svln si fvr daz pachen dienen sechs schillinge phenninge, also wirt des pvrchrehtes drev phvnt vberal, vnd sol man dev dienen zv den vorgesprochen taegen, an islichem tage ein phvnt. Avh svln die vorgenanten Chvnrat Mvntzel vnd sein havsvrowe Alhait mit derselben hofstat vnd havs irn frvmen schaffen mit versetzzen, mit verchavffen vnd mit geben, swem si wellen, an allen irresal in dem rehte, als si si habent vnd an disem prieve verschriben ist. Dise sache, wand si reht vnd redlich gewandelt ist, haben wir staet vnd geben darvber zv ainem offen vrchvnde dise hantveste versigelt mit vnserm hangvndem insigil. Der prief ist gegeben ze Wienne nah Christes gebvrt drevzehen hvndert iar in dem Sibenzehenten iar darnah, an sand Gregorien tage."}
{"text": "Ich Kathrey hern Niclas hausfraw von Sand Gilgenperg und hern Wulfings tochter de Veyertager selig vergich und tun chund offenlich mit dem brief, das ich mit aller meiner erben guten willen und gunst, nach meiner nagsten und pesten frewnt rat, ze der zeit do ich es mit recht wol getun mocht, recht und redlich verchauft han mit meins purkherren hant des erwirdigen herren . . des abbts von Gasten meins rechten purchkrechts das ich von im han, mein hof gelegen ze Greben und alles das das darzue gehort wie so das genant ist, das mich alles von dem vorgenanten meinem vater herrn Wulfing dem Veyrtager, dem got genad, an erstorben ist, do von man alle jar dient dem gothaus ze Gesten funf schilling wienner phenning ze rechtem purkchrecht. Den vorgenanten hof mit alle dew und darzu gehort hab ich verchauft und geben mit allen den eren und nutzen und rechten, als er unversprochenlich in purchkrechts gewer herkomen ist, umb zwai und dreissig phund wienner phenning, der ich gar und genzlich verricht und gewert pin, dem erbern mann Volchmarn dem Pluem und frawn Kathreyn seiner hausfrawn und iren erben furbas ledichlich und freilich ze haben und allen iren frumm do mit ze schaffen, verchaufen versetzen und geben wem si wellen an allen chrieg und irsall; und pin auch ich vorgenante Kathrey mitsampt meinn erben unverschaidenlich des egenanten hofs ze Greben und was darzuegehort ir recht gewer und scherm fur all ansprach, als purkrechts und des lands recht ist in Osterrich. Get in furbas daran icht ab mit recht das sullen sew unverschaidenlich haben auf uns und auf all dem guet das wir haben in dem land ze Osterich, wir sein lebentig oder tod. Und wenn ich obgenante Kathrey selb nicht aigens insigils enhab, darumb so gib ich in den brief zu einem offen urchund und zu einer ewigen vestigung der sach versigilt mit meins wirts insigil hern Niclas von Sand Gilgenperg und mit meiner lieben ohaimen insigilen des erwirdigen herren hern Vlreichs des Veyertager brobst ze Sand Polten und Pernolts des Chlingenfurter. Geben des freitags vor dem auffert tag, nach Christi geburde dreuzehenhundert jar darnach in dem zwai und sechzigistem jar."}
{"text": "ICH Haertneid der Chuelber hern Artolfs seligen des Chulbaer sun. vnd all mein Erben veriehen vnd tun chunt offenleich mit dem brief Allen den die in an sehent oder hornt lesen. die nu lebent vnd her nach chunftig sind Daz ich mit wolbedahtem mut mit gutleihem willen vnd auch nach meiner naesten vnd pessten vreund rat zder zeit, da ich ez mit reht wol getun moht Reht vnd redleich verchauft han meins rehten vrein aigens daz ich gehabt han meinen hof datz Mairhofen gelegen in Hertzogenburger pharr vnd alles daz daz darczu gehort ze veld vnd ze dorffe, ez sei gestifft oder vngestifft, versuht oder vnuersuht wie daz alles genant sei, Ez sei purch reht, pawe, wismat, Gaerten, Paumgaerten, waid oder Holtze, wo daz gelegen ist Denselben Hof ze Mairhof mit aller seiner zugehorung als nu benant ist den han ich verchaufft vnd geben mit alle den Eren nutzen vnd rehten als ich vnd der vorgenant her Artolf der Chulber mein vater den in nutz vnd in gewer vnuersprochenleich inne gehabt vnd her pracht haben vmb zwai hundert phunt vnd funf vnd newntzig phunt wienner phenning der wir gar vnd gaentzleich verricht vnd gewert sein. Dem erbirdigen vnd geistleihen herren hern Niclasen von Wiermla, Probst des Gotshawzz ze Hertzogenburg vnd dem Conuent gemainleich daselbs vnd allen iren nachkomen furbas ledichleich vnd vreileich ze haben vnd auch allen iren frumen da mit ze schaffen mit verchauffen mit versetzen vnd geben swem sev wellen an allen chrieg vnd irrsal. Auch pin ich vorgenanter Hertneid der Chuliber mit sampt meinen erben vnuerschaidenleich des ir reht Gewern vnd scherm fur alle ansprach, als aigens reht ist vnd des Landes reht in Osterreich. Get aber in furbas daran icht ab mit reht, oder ob sev mit reht icht chrieg oder ansprach dar an gewunnen von swem daz waer, daz schullen wir In alles ausrichten, ablegen vnd widercheren an alle ir mue vnd an allen irn schaden, vnd sullen si daz haben auf vns vnd auf alle dem Gut, daz wir haben in dem Lande ze Osterreich, oder wo wir daz haben wir sein lembtig oder tod. Daz der Chauf furbas staet vnd vnzebrochen beleib Daruber so gib ich Haertneid der Chuliber dem Egenanten Gotshaus ze Hertzogenburg den brief versigilten mit meim Insigil vnd mit meiner liben vrevnd Insigiln Jansen insigil von Ybs meins Ohaims, Hainreichs des Leonperger insigil meins Ohaims, Stephans des Meilawer insigil vnd Pernolts des Chlingenfurtaer insigil, die ich des vleizzichleich gepeten han daz sev der sach zewgen sind mit iren insigiln. Geben ze Hertzogenburg nach Christs gepurde drewczehen hundert iar, dar nach in dem sechs vnd sechczigisten iar an sand Maria Magdalen tag."}
{"text": "Ich her Marchart Shech hern Durings svn des shechen von Steir ich tvn chvnt allen den, di nv sinde vnd nach vns chvnttig werdent, daz ich vnd mein hausfrowe alheit den acher in der wenge, den her Joseph het ze pvrchrecht von dem Gotshaus ze Gersten, den han ich vnd mein hausfrowe enpfangen vns vnd allen vnsern Erben oder swem wir in geben wellen, ze rechtem purchrecht von minem herren von Gersten vnd von der Sampnung ze sechzge phenninge an Sand Mychels tage, swenne man rechtez purchrecht geben sol also, ob ich oder mein Erben oder swer den acher hat ze dem recht, an dem vorgenanten tage daz selbe purchrecht nicht gibe, swer abte datz Gersten ist, so shol der selbe acher ledich sein dem Gotshaus ledichleichen an alle ansprache, wil aber ich oder mein Erben verchauffen, so shol ich e anbieten, Swer abte ze Gersten ist, vmb einen geleichen chauf, vnd daz daz stete beleibe vnd vnuerchertz, darvber gib ich dem Gotshaus ze Gersten disen briefe versigelten mit minem insigel vnd mit hern Chunrats von volchenstorf vnd mit hern Heinrichs des preuhafen hern Marcharts svn vnd mit hern Heinrichs preuhafen hern perchtolts svn. Gib im darvber gezeuge hern Chunrat von volchenstorf vnd bede preuhefen, hern Ditmarn vom shachen, hern vlrich von Tursendorf, hern Ditmarn sinen brueder, Ernsten von Lobnich, Heinreichen von stadel, Otten sinen brueder, Erchengeren den sultzer vnd ander erber Leute. Ditze ist geshehen nach Christes burte vber Tausent iar, zwaihundert iar, Oechte vnd Neuntzege iar an sand Peters Abente."}
{"text": "Ich Otte der verber Purger datz Ens vnd ich Mehthilt sein Housfrowe veriehen vnd tun ze wizzen allen den, di disen brief ansehnt oder heornt lesn, daz wir von vnserm gueten vriunde Ortolfen dem vragner ouch Purger datz Ens geworben vnd gechouft haben drey zehnt, daz ist der zehnt datz Obern Larich, der zehnt datz Okijr ovf einem hof vnd ouf zwayn lehn vnd der zehnt da pei Neunchirchn ouf dem hof, da weiln her Meinhart von Sintzenperig ouf saz, di vns vnd vnsern erben, di wir mit ein ander haben vnd noch gewinnen mugen von dem ersamen wernhern ze den ziten probst datz sant florianshous gelihn sint vnd vor dem di wandelung geschehn ist also, daz wir, daz wir vnd vnser paider erben von den selben zehnten gebn suln dem vorgenanten probst vnd seinen nachchomen alle iar an sand Georin tag zynses vierzehn wienner pfennig an alle widerred; wer aber, daz wir oder vnser paider erben der vorgenanten pfenning an dem vorgenanten tag niht geben, oder ob wir paidev mit ein ander an erben verschaiden, so suln di vorgenanten zehnt daz vorgenante Gotshous datz sant florian an allen chriech ledichlich wider an geuallen, vnd daz dise red, als vor beschaiden ist, von vns vnd von vnser paider erben stet vnd vnuerchert beleib, daruber gebn wir dem vorgenanten probst vnd dem Gotshous datz sant florianshous disen brief ze vrchunde bestetigt mit mein Otten jnsigel vnd durch bezzer sicherhait haben wir gepeten hern Chunrat ze den ziten Richter vnd Schaffer der erbern herren von walsse datz ens, daz er ze Gezivg sein jnsigil daran gehangen hat. Der brief ist gegebn an sant Marien Magdalen tag nach gots gepurt vber drivtzehn hundert jar, darnach jn dem siben vnd zwaintzkisten iar."}
{"text": "Ich Reinprecht von Pilichdorf Vergich tun chunt allen den, die disen brief lesent oder hornt lesen, Daz mich mein swager vlreich von Pergawe Recht vnd redleichen verricht vnd gewert hat zv meiner hausurowen vron Hoedweigen seiner swester fumf Hundert phunt wienner phenninge, also daz ich im die wider legen sol mit Erbe nach vnser baider freunde Rat von dem hevtigen tag inner Jars frist. Tun ich dez nicht, swenne er mich denne dar nach mant vnd vordert, so sol ich im zwen Erber Ritter maezzig Chnehte iedenman selb ander mit zwain Phaerten dez naechsten tages dar nach hintz wienne in ein Erber Gasthaus senden, swa mir mein swager vlreich von pergawe oder sein erben hin zaigent, vnd suln die da inne ligen vnd laisten, alz laistens recht ist, vnd sol da nimmer auz chomen, In werde ee alles daz gaentzleichen gelaist vnd volfurt, daz vor an disem brief geschriben stet. Waer aber, daz ich inder zeit nicht enwaer, dez Got nicht enwelle, so suln si die vorgenanten fumf Hundert phunt haben auf allem meinem gut, daz ich hinder mir lazz in dem Lande ze Osterreich, vnd suln auch si der da von gaentzleich gewert werden vnd suln in auch da von widerlegt werden an allen chrieg vnd an alle wider rede. Vnd gib in dar vber disen brief zv einem warn vrchund versigilt mit meinem Insigel vnd mit meins vetern Insigel hern Albers von Rauhenstain vnd mit hern Reinprechtes Insigel des Tursen, die diser sach gezeug sind mit irn Insigeln. Diser brief ist geben ze wienne nach Christes geburd Dreuzehen Hundert iar, dar nach in dem sechs vnd Viertzgisten iar an Sand Gedrauten tag."}
{"text": "Ernst der Lange Vogt gesessen zue Nider Stadion gibt zue kauffen dem ersamen vesten ritter herrn Johannsen von Stain die zwey gueter zue Reitlingen gelegen, auf dem einen gesessen die Ratichin vnnd auf dem andern die Reiserin, welche beede lehen von St. Gallen gewesen, mit besetzen, endtsetzen, nutzen, geniessen, wenden vnd keren, mit allen rechten vnnd mit aller zuegeherdt, so darzue vnd daren gehert, es sig an agger, an wisen, an holtz, an veldt, an wasen, an zwejen, besuocht vnd vnbesuochts, funden vnd vnfundens vnnd mit allen andern dingen, wie die genant sein, vmb lb. hlr. Anno ."}
{"text": "Allen den, die disen brief ansehent lesent oder horent lesen, kunden wir die nachgenemten Johans der Schenk von Otlahusen vnd Albreht von Ainwille vnd veriehent offenlich mit disem brieue, daz wir baid gemainlich vnd vnuerschaidenlich den wolerbornen herren graf Tonat vnd graf Diethelm von Tokkenburg gebrudern willeklich gelobt habent vnd lobent in mit disem brieue fur vns vnd fur alle vnser erben von der frowen wegen Margarethen Arwillerinen von Vtzwille wilunt Cunrat Arwilles salgen elichi tohter vnd ietzzo Johans Buchenhorners elichi frow, die selben frowen ich vorbenemter Johans Schenk, Burkart vnd Vlrich min bruder mit lip vnd mit gut vnd mit allen rehten fur reht aigen den vorgenemten von Tokkenburg ze koffenn geben habent, daz wir vnd vnser erben, ob wir enwarint, iro vnd iro erben der selben frowen vnd dez koffes reht wem sin sullent fur die vorgenemten Burkarten vnd Vlrichen die Schenken gebruder, die ze disen ziten in disem lande noch in diser gegen niht sint, daz sv den selben koff vmb die vorgedahten frowen stat habent vnd lassent vnd da wider niemer koment noch tugent weder mit geriht noch an reht noch nieman andre an iro stat noch von iro wegen sus noch so in dehainem weg noch mit dehainen sachen an alle geuarde. Vnd wenne die vorgenemten Burkart vnd Vlrich die Schenken gebruder in diz land vnd in diz gegen koment, daz wir danne oder vnser erben, ob wir enwarint, fugen vnd schaffen sullen dar nach inrent den nahsten vierzehen tagen, so wir darumb von den obgenanten von Tokkenburg gebrudern ald von iren erben, ob su enwarint, ald von ir gewissen botten ald mit ir brieuen ermant werdent ze hus ze hof oder vnder ogen, daz sv inen die vorgedahten frowen mit lip vnd mit gut vnd mit allen rehten fur reht aigen vertgent vnd zv ir handen bringent, alz danne reht sitte vnd gewonlich ist. Tatin wir daz niht, so hant die vorgenemten von Tokkenburg vnd ir erben, ob su enwarint, vnd ir helffer friies vrlob vnd vollen gewalt, darnach wenn su wellent vns vnd vnser erben, ob wir ensint, ze phendenn ze notenn ze heftenn vnd an ze griffenn an luten vnd an gut vff dem land vnd in den stetten mit geriht vnd an geriht an klag vnd an zorn, wie vnd wa su daz getun mugent, alz vil vnd alz lang vntz daz in die vertgung der vorgenanten frowen beschiht vnd vollefurt wirt vnd och vntz in der schad, in den su vnd iro helffer von dez selben phendenns vnd vftribenns wegen koment, gantzlich ab gelait vnd vergolten wirt. Vnd ze vrkund der warhait aller der vorgeschribenen dinge vnd vergiht so haben wir die vorgenemten Johans Schenk vnd Albreht von Ainwille fur vns vnd alle vnser erben vnseru insigel gehenkt an disen brief. Der geben ist ze Wil in der statt an dem nahsten fritag nach dem hailigen tag ze phingsten in dem jar, do man zalt von Cristus geburt druzehenhundert jar, sibenzig jar vnd darnach in dem sibenden jare."}
{"text": "Dem erwirdigen gaistlichen fursten abbt Gerigen ze sant Gallen enbiet ich Hans von Molbrechtzhusen minen getruwen dienst ze allen ziten. Lieber herre, ich bitt vch flizzeklich vnd ernstlich von der burk wegen ze Ratzenriet lut vnd gut vnd waz dar zu gehort, ez sigint kirchen oder kirchensatz, aygen oder lehen, vogtlut oder aygen lut, wie die selben lute vnd gut denn genempt vnd gehaissen sint vnd von vch vnd von werm gotzhus ze lehen sint, daz ich ze rechtem lehen von vch han gehept, daz ir die selben burk ze Ratzenriet lut vnd gut vnd waz darzu gehort von mir uff nemend an wer hand, wan ich vch daz selb lehen uff send bi Hansen dem Surigen, den man en, vnd daz ir die selben burk ze Ratzenriet lut vnd gut vnd waz darzu gehort, wie daz benempt von Stegun miner swester sun, wan ich dem daz selb lehen mit aller siner zugehorde an in wise, als ich daz von vch ze lehen gehept vnd besessen han. Vnd dez ze vrkunde ainer worgescriben dinge so henk ich obgen Hans von Molbrechzhusen min aygen insigel an disen brieff. Darzu han ien Cuntzen von Graben vnd Vlin Humpiss min ohem, dz si iru insigel ze ainer zuknust och hand gehenkt an disen brieff. Wir die vorgen Cuntz von Graben vnd Vli Humpiss henkint vnseru aygenu insigel an disen brieff vns selber an schaden durch flizziger bet dez obgen Hansen von Molbrechzhusen vnsers ohems ze ainer zuknust aller vorgescriben dinge. Geben ze Walsse an dem nachsten donstag vor dem zwelfften tag nach Cristus geburt druzehenhundert vnd sechzig jar, dar nach in dem nunden jar."}
{"text": "Ich Rudolf von Losenstain, ich Otakcher von Ror, ich Weikhart von Topel, ich Chunrad von Tyrenstain und ich Marchart von Tyrnstain tun chund umb den chrieg der zwischen Niclasen dem Ochsn an ainem tail und Jorgen Chunradts des alten Gassner selig sun von Meynharczdorf und Seidlein desselben Jorgen ohaim und iren frewnden an dem andern tail ist umb dew zwai viertail an dem hof ze Steten deu der egenant Niclas der Ochs an nucz und gewer siczt, das darumb derselbig Niclas der Ochs mich vorgenanten Rudolfen von Losenstain und mich obgenanten Otakchern von Ror zu seinen spruchleuten genommen hat und das Jorg des Gassner sun sein tail mich obgenanten Chunrad von Tyrenstain und mich vorgeschriben Marcharten von Tyrnstain auch zu seinen spruchleuten genommen hat, darzu ich obgenanter Weykhart von Topel ze einem obmanne nach der vier spruchleut rat genomen ward, und verjehen ofenlich an disem brieve, das die vorgeschriben baid tail umb all chrieg und stozs von der zwair viertail wegen an dem hof ze Steten genzlich hinder uns all funf gegangen sind und haben uns mit trewen an aidestat ze baiderseit verhaissen, was wir zwischen in sprechen und ervinden mit dem rechten, das si das stet haben und volfueren sullen, und welher tail daran unsern spruch uberfur und den nicht stet haben wolt, der sol des ersten alle seinew recht verlorn haben und sol dann uns den vorgeschriben spruchleuten hundert phund wienner phenning vervallen sein. Darumb auch Niclas der Ochs unverschaidenlich zu im ze puergel gesaczt hat Chunr. den Gumpenberger; und der egenant Joerig hat auch zu im selb und seinem tail einen purgel gesaczt; und sol man uns auch darumb laisten gen Sandpolten in ein erber gasthaus ainer selb oder mit zwain pherden von dem tail der den tail ubervert, und nicht von dann chommen, unz das uns die phening ganz verricht werden. Davon haben wir mitsampt andern erbern leuten die dapei gewesen sind nach baidertail furlegung bei unserm aid und trewn gesprochen und erfunden: Des ersten: ist das Niclas der Ochs mit erbern leuten die bei iren trewn darumb sagent, bewaisen mag in den nechsten vierzehen tagen, das das ain viertail an dem egenanten hof den er halben in nucz und gewer hat, das im sein wir tinn selig mit des lehenherrn hant gemacht hat, als wir von erbern leuten die do bei waren chuentlich underweist sein, umb derselben seiner wirtinn rechts erb gechauft ist, des sol er pilleich geniessen. Dann umb das ander viertail an dem vorgenanten hofe das Chunradt der jung Gassner Niclas des Ochsen vorvoder seiner wirtinn gemacht hat mit des lehenherren hant und das dieselb fraw darnach mitsambt Chunradt dem Gassner irm wirt wider aufgab brobst Dietmaren seligem irm lehenherrn fur zwai und dreissig phund wienner phenning und vier mutt getraids, waicz und korns, damit sich ir wirt von dem brobst ledigt, dasselb viertail gab der brobst dem obgenanten Ochsen fur seinen dienst ze haimstewer, als uns des erber leut beweist haben, die zu der zeit do er im das gab dabei gewesen sind, haben wir auch erfunden und gesprochen, ob Niclas der Ochs mit erbern leuten beweisen mag, das dem egenanten Chunrad seinem vorvoder das viertail also von seinem vater ze erbtail gevallen sei, das er das seiner wirtinn wol gemachen mocht und als es denne die fraw mit sampt irem vodern wirt wider auf geben hat irem lehenherren, so sol es dem egenanten Niclas dem Ochsen pillich an chrieg beleiben. Wir haben auch gesprochen: wes Niclas der Ochs in der vorgeschriben zeit mit erbern leuten nicht beweisen mag, als vor beschaiden ist, das sol und mag er selbander mit seinem aide und rechten besteten. Des geben wir zu urchund disen brief versigilt mit unsern anhangunden insigilen. Der geben ist ze Sand Polten, an suntag vor dem heiligen aufartag, nach Christi geburde dreuzehenhundert jar darnach in dem sechzigisten jare."}
{"text": "Ich Walther der Blarrer statamman ze sant Gallen kund vnd vergich offenlich mit disem brief allen, die in ansehent, lesent oder horent lesen, das fur mich kam, do ich ze sant Gallen in der stat an des richs strass offenlich ze geriht sass, her Bernhart der Schenk von Landegge ritter mit fro Annun von Emptz siner elichen husfrowen vnd nam du selb fro Anna Johansen Wildrich burger ze sant Gallen ze fursprechen mit ir vorbenemten elichen mannes willen. Der selb fursprech offenet offenlich vor geriht von der vorgenemten fro Annun wegen vnd an ir stat, daz si des houes, den man nemmet Walaschwanden, vnd Burgis von Walaschwanden vnd des wip vnd kint, der selb hof vnd die selben lut ir recht aigen warint vnd ir ze aigen geben warint fur zwainzig mark silbers fur ir morgengab, sich gantzlich vnd gar frilich vnd willeklich entzihen wolt vnd dauon gan vnd sie vfgeben der ersamen gaistlichen frowun fro Katherinen von Eppenberg abtissennen ze Maggenowe an alles des conuentes stat ze Maggenowe, vnd batt mich an der selben fro Annun stat, das ich erfur an gemainer vrtaild, wie si daz tun solt, daz es kraft hett nu vnd och hie nach. Daz tett ich vnd ward ertailt an gemainer vrtaild, daz si ainen vogt nemen solt, wen si wolt, mit des vorgenemten ir elichen mannes willen. Do nam sie den vesten ritter her Cunrat den Schenken von Landegge ze vogt mit ir vorbenemten ir elichen mannes willen. Darnach batt mich aber Johans Wildrich, das ich erfur an gemainer vrtaild, was si nu vmbe die vorgeschriben sach tun solt. Das tett ich vnd ward ertailt, daz si der egenemt ir vogt ze drin malen vsser des gerihtes ring furen solt vnd sie ze ielichem mal fragan solt, ob sie von dem vorgenemten houe vnd von den luten willeklich gan wolt vnd sich des entzihen. Do furt si der egenemt her Cunrat der Schenk ir vogt in der vorgeschribnen sach ze drin malen vsser des gerihtes ring vnd fragt si ze ielichem mal, ob sie die vorgeschriben sach willeklich vollefuren wolt, vnd sait och ze ielichem mal bi sinem ait, daz sie ez willeklich vnd vmbetwngenlich tat vnd tun wolt. Darnach batt mich aber der egenemt Johans Wildrich ir fursprech, daz ich erfur an gemainer vrtaild, wie si nu tun solt, daz si sich des vorgenemten houes vnd der egenemten lut mit allen rechten gantzlich entzihi. Das tett ich vnd ward ertailt an gemainer vrtaild, daz die egenemt fro Anna mit ir vorbenemten her Cunratz des Schenken ir vogtes hant vnd mit miner hant sich des vorgenemten houes vnd der vorgenemten lut an des richs offenn strass entzihen vnd dauon gan solt, won si ir recht aigen war, vnd darzu swerren ainen gelerten ait ze den hailgen, das sie den selben hof vnd die lut niemer me ansprach von enhainer sach wegen. Darnach do gieng die obgenemt fro Anna mit dem egenemten her Cunrat dem Schenken ir vogt an des richs offenn strass vnd gab da frilich vnd willeklich den vorgenemten hof ze Walaschwanden vnd Burgin von Walaschwanden vnd des wip vnd kint mit des selben ir vogtes vnd mit miner hant der egenemten fro Katherinun abtissennen ze Maggenowe in ir hant vff an des conuentes stat ze Maggenowe vnd entzech sich da des selben houes vnd der vorgenemten lut vnd alles des, so zu dem vorgenemten hof vnd luten gehoret, frilich vnd willeklich gantzlich vnd gar mit allen rechten in der vorgenemten abtissennen hant an des conuentes stat ze Maggenowe vnd swur och darzu mit ir vogtes willen ainen gelerten ait ze den hailgen, daz sie die vorgenemten abtissennen noch ir nachkomen noch den conuent ze Maggenowe noch ieman von ir wegen niemer angesprechen bekumberren noch bekrenken sol vmb den vorgenemten hof noch vmb den egenemten Burgin vnd des wip vnd kint mit gaistlichem noch mit weltlichem geriht noch an geriht, vnd entzech sich daruber willeklich mit des vorgenemten ir vogtes hant alles rechten, aller ansprach, aller vordrung, alles schirms, aller gesetzt, die ietz gesetzt sint ald hernach gesetzet werdent von gaistlichem ald von weltlichem geriht, vnd aller frihait vnd gewonhait vnd darzu alles des, da mit du abtissenne vnd der conuent ze Maggenowe vmb den vorgeschriben hof vnd och vmb die vorgeschriben lut iemer angesprochen bekumbert ald bekrenkt mohtint werden in dehainen weg von der vorgenemten fro Annun vnd ir erben ald von ieman andre von ir wegen ald an ir stat, vnd ist dis alles also beschehen vnd vollefurt mit worten, mit werken vnd mit getaten, so darzu gehorten vnd notdurftig warent von reht vnd von gewonhait, vnd als och ertailt ward, das es kraft hett vnd haben solt nu vnd och hie nach. Vnd des ze ainem waren vrkund vnd gantzer sicherhait aller diser vorgeschriben ding vnd geding so han ich der egenemt Walther der Blarrer von des gerihtes wegen min insigel gehenkt an disen brief. Wir die vorgenemten fro Anna von Emptz des egenemten her Bernhartz elichi husfrowe, Johans Wildrich fursprech, Cunrat der Schenk ir vogt in der vorgeschriben sach veriehen offenlich an disem brief, daz alles das war ist vollefurt vnd beschehen, das hie uor an disem brief geschrieben stat, vnd des ze merer sicherhait so haben wir och vnseri insigel gehenkt an disen brief. Der geben ward ze sant Gallen in der stat, an dem nahsten samstag vor sant Thomas tag des zwelfbotten, in dem jar, do man zalt von gottes geburt druzehenhundert jar, funfzig jar vnd darnach in dem dritten jare."}
{"text": "Wir Ludwig von Gottes Genaden Romischer Keiser, ze allen Zeiten Mehrer des Reiches Viechen offenlichen an disen Brief vmb die Klag vnd Ansprache, di die Sigenhaimer Hintz des Abbten vnd des Convents ze Mansee guten haben. sin Wie beweist mit guten Briefen vnd Vrkhunden von den vorgenanten dem Abbt vnd dem Convent, dass si khainerley ansprach oder klag hintz denselben iren guten nicht haben sullen oder mugen. Vnd dauon wellen vnd gebieten Wir allen Richtern, wie die gehaissen oder genant sind, vestichlichen, dass si den vorgenanten Sigenhaimern hintz des obgenanten Abbts vnd Convents ze Mansee guten kheins Rechten noch kheinerlay ansprach oder klag gestatten bei Vnsern hulden. Der Brief ist geben ze Lantshuet an sant Laurentii tag, in dem . Jahr Vnsers Reiches vnd in dem . des Keyserthums."}
{"text": "Wir Heinrich vnd Ott von gotes genaden pfallntz grafen ze Reyn, hertzogen in Baieren, I vergehen offenbar an disem brief, wan Lvdweich der jvng Grans nach vnserm willen vnd gebot dem gotshavs ze Raitenhaslach hat bechant dev recht, dev ez hintz seinen laevten vnd gvten hat in dem gerichte ze Walde, daz er von seinem vater, vnserm getrewen Lvdweig dem alten Grans, ze pfantscheft inne hat, gehaizzen wir im vnd vergehen avch, swann wir oder vnser erben daz selbe gerichte ze Walde losen wellen von im, von seinem vater oder von seinen prvdern, swelher ez inne hat, daz im dev bescheidenheit, dev er gen dem chloster ze Raitenhaslach nach vnserm willen hat getan, als oben ist verschriben, an der losvng des obengenanten gerichtes dehain schade sol sein noch an dehainen seinen hantvesten, seins vater oder seiner prvder, die si vber daz gerichte habent, mit ichtev engelten. Vnd ze vrchvnd geben wir im disen brief versigelten mit vnserm insigel. Der ist geben ze Lantshvt millesimo CCCmo. octavodecimo, an sand Erhartes tag."}
{"text": "Ich Eberhart von Walsse Hauptman Ob der Ens Vergich vnd tun chunt allen den, die disen brief lesent oder horent lesen, Vmb daz gut, daz ich versatzt han ze rechter Satzunge nach dez Landes recht ze Osterreich Hern Vlreichen dem Pruschinchen, daz gelegen ist ze winchlarn, ze Gundestorf vnd den Mulhof ze Traysenmaur vnd daz der selb Her Vlreich der Pruschinch wider versatzt hat Dietreichen von weizzenberch vnd der auch das selb gut nu auch wider versatzt hat mit meinem guten willen Albern von Atzenpmkke vnd seiner Hausurowen Vron vrseln vnd irn Erben Also, daz si daz selbe gut in nutz vnd in gewer jnne haben suln, alz Satzung recht ist vnd dez Landes recht ze Osterreich vnd in alle dem recht, alz ich es versatzt han, als die brief sagent, die ich vor darvber gegeben han. Vnd darvber So gib ich Albern von Atzenprukke vnd seiner Hausurowen Vron vrseln ynd irn Erben disen brief zu einem warn vrchunde diser Sache versigilt mit meinem jnsigel. Diser brief ist geben ze wienne nach Christes gepurt dreutzehen hvndert iar, darnach in dem vier vnd viertzgisten iar an Sant Nichlas Tage."}
{"text": "Ich Goerig dye zeyt zw Hawnoltstain vnd ich Stephan sein prueder dye zeyt pharrer ze Chwrenberch vnd all vnser erben tun chund allen lauten die gegenwurtigen vnd zw chunftig synd dye den prief sechent oder horent lezen. daz wir gegeben haben zw den zeyten do wir ez wol getun machten mit gunst vnd rat all vnser geerben den erbern geystlichen herren zw Herczogenburch vnd iren ganczen convent pesunder zw irr chirichen zw Rewdnich drew tagwerch wizmat dy do ligent nyderthalb Drestorf auf dem Tulnerveld vnd haist in dem moz vnd do von man jerleich dient gen Atznprwkch sechs gemainer wienner phennig an sand Michels tag zw rechtem purkchrecht vnd nicht mer Also daz dye selben egenanten drew tagwerch wizmad mit aller ir zw gehorung Schullen vnuerchumert hin fur ebichleich beleyben pey dem vorgenanten goczhaus zw Rawdnich vnd sol auch ein isleich pharrer do selbs daz furbaz ledichleich vnd freyleich mit allen nuczen inn haben nuczen vnd niessen vnuerchumert dem goczhaus wie in daz aller pest chumpt gewellet vnd fuget an gever vnd dar vmb haben vns dye egenanten herrn versprochen vnd auch gelubet mit trewn an aydes stat daz ein yedleich pharrer ze Rawdnichk den sy auz irem Conuent dohin seczen beleichten schol hinfur ebichleich ein ebigs nacht liecht vor sand Nyclos Alter zw Raewdnichk vnd sol auch alle jar jerleich hinfur ebichleich ainn ewigen Iartag pegen got zw lob vnd ze eren vnd ze hilf vnd ze trost der vorgenanten herrn herrn lorgen vnd herrn Stephans paid pruder selln vnd allen iren vodern vnd nachchomen vnd alln glawbigen selln dez nachsten montags nach sand Bartholomes tag also beschaydenleich dez Suntags abencz vor schol man leyten zw der vigilich alzz gewondleich ist vnd ain vigilig singen mit newn leczen vnd dar nach dez morgens am montag schol man auch lawten zw dem goczdinst vnd sol auch singen ain selampt vnd zwo mess sprechen vnd in dem Ampt vnd den mezzen sol man geachtnuzz haben der vorgenanten paid pruder sell vnd all irr vordern vnd nachchomen sel vnd aller gelawbigen sell all jar ierleich dez selben Suntags vnuerzogen. Wer aber daz daz daz vorgenant liecht fur sich also nicht wurd auz gericht vnd der vorgenant Iartag vnd goczdinst nicht genczleich also volpracht wurd zw dem tag so vorgenant ist welichs jars ein pharrer ze Rawdnichk dar in sawmig wer alzz oft daz geschiecht daz schol er alzz oft derstotten darnach ynner acht tagen vnuerzogen. Tat er aber dez nicht so mugen sich dy nachsten erben der vorgenanten paid pruder oder sew selben mit vollem gewalt dez obgenanten wizmad genczleich vnderwinden mit allen nuczen zwgehorung allz lang vnczt daz dy sawmung dez obigen nachtliechcz vnd dez egenanten Iartags vnd goczdinst genczleich wirt volpracht alzz vor geschriben ist. Wann daz allez geschiecht so ist daz obgenant wizmad dann genczleich von vns ledig vnd los vnd daz lub wir in auch genczleich stet ze halden mit vnsern trewn an aydez stad alz daz daz in dem prief geschriben ist vnd dez zw einem worn vrchund gib ich Stephan dye zeyt pharrer zw Chwrenperch den offen brief versigelten mit meinem anhangundem Insigel vnd zw einer pezzern sicherhait vnd zeugnuzz hab ich gepeten den erbern Ulreich den Trayzzmer der dye zeyt meiner herrn von Newnburch verweser vnd Amtman do selbs ist gewesen daz er der sach zeug sey mit seinem anhangundem Insigel im an schaden. Der prief ist geben nach Christi gepurd drewzehenhundert Iar und dar nach in dem Newn vnd Achczkistem Iar dez andern Suntags in der Vasten."}
{"text": "Ich Vlrich von Attnat, richter ze Chuchel, tuen ze wizzen allen den, di disen offenn brief lesent oder lesen horent, daz Wernher von Hueb vnd Jacob der Wegistt vor mier auf dem rechten gechlaget hawent, daz si brueder Veschalich der nidermaister in dem Hellein irret datz Dornav an einem wege, den si ze recht solten hawen zue dem achcher vnd zue dem wismat, daz si hieten datz Ehausen in dem velde, als verr daz weisum da hin ertailt war de. Auf diu weisum chom ich selber mit den nechsten vnd mit den besten vnd mit baiden tailen vnd het brueder Veschalich volligen gewalt von dem gotshaus von sande Peter vnd von dem gotshaus ze Raitenhaslach, daz er di chlage solt verantwurten. Da wurden zue der bischave geschaffet dreizehen man der eltisten vnd der besten vnd warde den zue dem rechten wider geboten. Due sagot daz recht, man solt in zue sprechen, wes sie gedechten vnd woz in vmme den obengenanten wege wer gewizzen. Vnd due si gefraget wurden, da sagten si gemainlich auf irn aeit, daz es also vormalen herchomen wer mit gunst vnd mit lieb, daz di obengenanten Wernher vnd Jacob gefaren wem durich diu gazzen datz Dornav vnd von dergazzen gerehen auf durich den winchel olain mit traide vnd mit hew, swann si dem nidermaister, oder swer der lehen ze Dornave pauman ist, an allen schaden mochten gefaren; daz awer si an des nidermaisters willen oder von recht da faren solten, da wer in nicht vmme gewizzen. Dar nach sagt frage vnd vrtail, daz di obengenanten Wernher vnd Jacob furbaz da nicht mer faren solten an des nidermaisters gunst vnd willen oder des, der diu vorgenanten lehen inne hat. Da sind bei gewesen brueder Haumbrecht der obermaister, Vlrich der Paizz richter in dem Hellein, Vlrich der Spech, Chunrat der Lodler, Ott der Farfler, Vlrich der Turn, Hinrich der Zerer puriger in dem Hellein vnd ander getriv leut genvege. Vnd daz diu obengenant sage vnd recht furbaz also bileib an chriech, gib ich ze vrchunde disen offenn brief brueder Veschalichen vnd dem Nidernhof ze vrchunde der warhait mit meinem anhangendem insigel vnd mit Vlreichs dez Paizzen des richters in dem Hellein insigel, der daz auch dar an gelegt hat ze vrchunde der oben geschribenn gewizzen. Daz ist geschehen nach Christes geburtt vber driuzehen hundert jar in dem driuzehentistem jardarnach, an sand Laurentzen tage."}
{"text": "Ich Hainreich der Schickh vnd jch Helena sein hausfraw vnd all vnnser erben wie die genant sind, wir veriehen offenwar vnd tun kundt allen den, di den brief sehent oder horent lesen, das wir mit wol bedachtem mut vnd mit guetlichem willen vnd auch nach rat vnnser bessten frewndt versatzt haben den herren vnd dem gotshaws ze Pawngartnperg vnnsers rechten frein aigens drey hueb gelegen in Chrewtzer pharr, eine hinder der chirchen, die annder datz dem Cherspawmer, di drit auf der eben, vnd ain lehn ann dem Wanckh gelegenn in Sachsner pfarr, mit alle den rechten vnd nutzen, die zu denselben vier gueten gehorent versuecht vnd vnuersuecht, als satzs recht ist, vmb hundert phund wiener phenning die wir gantz vnd gar emphangen haben vnd ge wert sein an allen schaden. Wir sein auch desselben satzs der egenanntn herren vnd irs gotshawss gwer, wo des durfft geschiecht, nach lannds recht in Osterreich, als satzs recht ist. Gieng aber jn daran icht ab, vnd was sy des schaden nement mit recht, den sullen wir jn ablegen vnd sullen sy das haben auf aller vnnser hab, die wir haben in dem lannd ze Osterreich. Es ist auch des offt genannten satzs jarlich losung an sand Lorenntzn tag vnd zu khainer zeit mer in dem jar. Vnd darumb, das die red stat vnd vnuerchert beleib, gib ich Hainreich Schickh fur mich vnd fur mein hausfrawen vnd fur all vnnser erben den offtgenanten herren vnd irem gotshaws den brief versigelten mit meinem anhangunden innsigel. Der sach vnd der wandlung sind auch gezewg Chunrat Sunckhaim, Charl der Grueber, Dietrich der Hofkircher vnd her Wetzl von Erwing mit jrn anhangundn innsigeln. Der brief ist geben nach Crists geburde drewtzehen hundert jar vnd darnach in dem ains und funfftzigisten jar an sannd Jorgenn tag."}
{"text": "Ich Walther von der Alten Klingen ain friier herre vnd ze disen ziten der hohgebornen miner gnadigen herschaft von Ostenrich lantuogt vergih vnd tun kunt offenlich mit disem brief allen, die in an sehent lesent oder horent lesen, daz fur mich kam ze der Alten Klingen vff miner burg hutt dis tags, alz dirr brief geben ist, der wolbeschaiden Rudolf von Wellenberg sesshaft ze Vrowenuelt in der stat vnd offente da offenlich vor mir vnd sprach, daz er durch sinen nutz vnd notdurft fur sich vnd fur alle sin erben verkoft hetti den zehenden ze Stetfurt mit hofstetten mit stadeln vnd mit allen andren rehten nutzzen vnd gewonhaitten vnd mit allem dem, so von gewonhait vnd von rehte zu dem selben zehenden vnd darin gehoret vnd alz er vnd sin vordem den selben zehenden da her gehebt genossen vnd her braht hettint, vnd hetti ze koffenn geben ains rehten bestaten ewigen vngeuarlichen vnd vnwiderruflichen kofs den fromen vnd erbern luten Lutolten dem Schenken von Landegg vnd fro Annen siner elichen frowen wilent Johans des Kupfersmitz sailigen burgers ze Wil, den man namd Wirri, elichi tochter beden gemainlich vnd vnuerschaidenlich vnd iren erben vmb vier hundert pfunt alles guter vnd gaber Ytaliger haller, dero er aller gar vnd gentzlich von in wari gewert vnd bezalt an den stetten, da er sinen nutz vnd fromen mit geschaffet hetti, der selb zehend sin lehen von mir wari. Vnd nach der vergiht do gab mir do ze stund der vorgenemt Rudolf von Wellenberg mit guter wissentlicher vorbetrahtung wolbedahteklich den vorgeschriben zehenden mit allen obgeschriben rehten nutzzen vnd gewonhaitten vnd mit aller zugehord letklich vnd frilich vf an min hand vnd batt mich, in ze lehen lihen dem vorbenemten Lutolt dem Schenken vnd fro Annen siner elichen frowen. Darumb verhort ich gnadklich sin bett, won si mich redlich duhte, vnd von der bett vnd och von der sunder ernstlichen bett wegen, so der vorgenant Lutolt der Schenk vnd Anna sin elichi frow an mich gelait hant, so han ich mit guter vorbetrahtung den vorgeschriben zehenden mit allen vorgeschriben rehten nutzzen vnd gewonhaitten vnd mit aller zugehord verlihen dem vorbenemten Lutolt dem Schenken vnd fro Annen siner elichen frowen vnd allen iren kinden, die su zwai ietz bi enander hant ald in noch in kunftigen ziten bi enander werdent, es sient knaben oder tochteran, vnd lihe och mit disem brief redlich vnd reht allen gemainlich vnd vnuerschaidenlich ze rehtem lehen vnd ze ainer rehten gemainschaft vnd in gemainschaft wise an alle geuerd, vnd doch och also, daz die vorbenemt fro Anna die Schenkin vnd alle die tochteran, die si vnd der vorbenemt ir elich man ietz bi enander hant vnd in noch bi enander werdent, von den sunder gnaden, so ich in daruber getan, vnd och von des volkomen friien manrehtz wegen, so ich in daruber geben vnd verlihen han, den vorgeschriben zehenden mit aller zugehord in lehens wise haben vnd niessen sont vnd mugent in allem dem rehten vnd in aller der wise, alz ob su man oder knaben warint, an geuerd. Vnd ist dis alles beschehen vnd volfurt reht vnd redlich mit aller ordnung gehugd worten werken gebarden vnd getaten, so darzu gehortent vnd gehoren mohtent von gewonhait vnd von rehte vnd alz es kraft vnd maht sol vnd mag han ietz vnd hernach. Vnd des alles ze warem offem vrkund aller diser vorgeschribner ding han ich Walther von der Alten Klingen da vorg min insigel offenlich gehenkt an disen brief. Der geben ist ze der Alten Klingen an dem nahsten zinstag vor sant Gallen tag, do man zalt von gottes geburt druzehenhundert jar, ahtzig jar, darnach in dem dritten jar."}
{"text": "Ich her Cvnrat herzog von vrselingen ritter tun kunt vnd vergih offenlich allen dien, die disen brief ansehent lesent oder horent lesen, das die wisen vnd beschaiden lute . . der rat vnd . . die burger gemainlich von sant Gallen mir geben vnd berihtet hant siben vnd drisseg mark silbers Costenzer gewiht, der ich von inen ganzlichen gewaret bin, an der gulte, die mir min herre . . der kayser an ir sture verschaffet vnd bewiset hat, des ich sinen offen brief vnd insigel hab. Vnd des ze vrkunde gib ich inen disen brief versigelt mit minem insigel. Das beschah ze sant Gallen vnd wart diser brief geben, do man zalt von Cristes geburte druzehen hundert jar, dar nah in dem vier vnd drissegesten jare, an sant Agnesen tag."}
{"text": "Ich brvder Ott Seifritstorfer, nouitz ze Raitenhaslach, vergih vnd tvn chunt alle den, di disen brief ansehent oder lesen horent, daz ich meinen aigen hof ze Mitterperg, der genant ist Maierhofn, vnd mein drei aigen hof ze Nevfarn mit samt dervieschwait vnd mit alle dem, daz zv den vier hofen gehort, besvhtz vnd vmbesvhtz, gegeben han ze rehtem selgeraet mein vnd meiner lieben hausfrawen Jaevten vnd vnser paider vaeter vnd mvter sel ze hail vnd ze hilf der erwaerigen samnung meiner lieben bruderschaft hie ze Raitenhaslach mit sotaner beschaidenhait, daz der selben samnung pitantz pfleger, oder swem is der herr vnd apt enpfiliht, der vier hof gvlt, Stift, stewer, wandel, dienst, chlain vnd grozzen vnd allen nvtz alle jar ine nemen schol vnd von dem allen schol er der offt vorgenanten samnung ewichleichen alle sabentztag in der vasten vor ostern vmb drei Schilling pfenning viesch oder ein ander pitantz, di si als gern haben, chauffen vnd geben. Dar vber an meiner vorgenanten housfrawen Jaevten jarzeit schol er vmb drei Schilling pfenning der samnung viesch chauffen vnd geben. Dar vber an der vigili ze pfingsten, sant Johannis Baptist, sant Peters vnd sant Pauls, sant Laurencii, vnser frawen schiedung, sant Mathei, sant Symonis, aller heiligen, sant Andree vnd an sant Mathie abent vnd vigili schol der vier hof gvlt innemaer der samnung ze igleicher zeit vmb ahtzch pfenning viesch chauffen vnd geben. Maeht aber der vier hof gvlt so verre nicht geraihen, daz man ditz selgeraet gaentzleihn also der samnung gaeb als hie geschriben staet, swo di gvlt abe get, do ist weder vnser herre der apt noh der chelner noh der pfleger der hof nicht gepunden dehain pitantz von den hofen ze geben der samnung. Wurt aber der gvlt icht maer von den hofen, denn hie geschriben ist, nah dem schol der pitantz pfleger aber nah seiner gewissen der samnung daz pest tvn, daz er mach. Dar vber dez ersten tags in der Weisung schol der pitantz pfleger dem weiser geben zwelif pfenning vnd schol der weiser der alt herren vier oder fumf fragen pei der gehorsam, ob ditz selgeraet also der samnung gegeben sei, als vor hie an disem brief ist geschriben, oder nicht. Swez denn der offt vor genanten samnung hie ze Raitenhaslach nicht gegeben ist, daz doh von den vier hofen ine genummen ist, daz schol im der weiser geben haissen vnd schol ez hintze Salmonsweier sein selbez samnung pringen vnd geben. Vnd das ditz selgeraet also ewichleichen staetez vnd vnzeprohhen beleib vnd gaentzleichn, als geschriben ist, gegeben werd, habent di erwaern herren apt Chunr von Salmonsweier vnd apt Ilsunch hie von Raitenhasl nah meiner grozzen pflig vnd bett willen mir vnd der samnung zv einem vrchunt disen brief versigelt mit ir paider anhangvnten insigeln. Der brief ist gegeben ze Raitenh an sant Seruacii tag anno domini millesimotrecentesimo sexto decimo."}
{"text": "Ich Vlrich der Zendel, purger ze Wienne, vnd ich Katreine sein havsvrowe, hern Wilhalmes tohter des Scherandes dem Got gnade, wir veriehen vnd tvn chvnt allen den, die disen prief lesent oder horent lesen, die nv lebent vnd hernach chvnftich sint, daz wir mit vnser erben gvtem willen vnd gvnst, mit verdahtem mvte vnd mit gesamter hant, zv der zeit, do wir iz wol getvn mohten, verchavft haben vnsers rehten purchrehtes ain phvnt wienner phenninge geltes pvrchrehtes, daz da leit in der Walichstrazze ze Wienne avf ainem havse, daz weilen ee derpvtschinnen was, daz da leit ze nachist oberhalben hern Seifrides havse des Legrer, der zv den Zeiten nahrihter was ze Wienne, vnd daz avch mich Katreinen ze rehtem erbtaile angevallen was von meinem vater dem vorgenanten hern Wilhalme. Dazselbe phvnt geltes pvrchrehtes haben wir geben mit allem dem nvtz vnd reht, als wir iz in pvrchrehtes gewer herpraht haben, vmb fivmf march loetiges Silberz wienner gewihtes, des wir reht vnd redlichen gewert sein, dem erbaern herren hern Helnwigen, der zv den zeiten Chapplan was der Chappellen sand Pangratien, die da leit an des Herzogen Hove ze Wienne, ledichlichen vnd vreilichen ze haben vnd allen sein frvmen damit ze schaffen, verchavffen, versetzzen vnd geben, swem er welle, an allen irresal. Vnd darvber dvrh pezzer sicherhait so setzzen wir vns, ich Vlrich der Zendel vnd ich Katreine sein havsfrowe, vnverschaidenlichen fvr vns vnd fvr alle vnser erben dem vorgenanten hern Helnwigen vber daz vorgesprochen phvnt geltes pvrchrehtes ze rehtem scherme fvr alle ansprache, als pvrchrehtes reht ist vnd des landes reht vnd der stat reht ze Wienne, vnd geben im darvber disen prief ze ainem sihtigen vrchvnde vnd ze ainem offen gezevge vnd ze ainer ewigen vestnvnge diser Sache versigilten mit vnserm Insigil vnd mit maister Perhtoldes Insigil, der zv den Zeiten Lantschreiber was In Osterreiche, vnd mit hem Nychlas Insigil von Ezlarn, der zv den Zeiten Rihter was ze Wienne, di diser sache gezevg sint mit ir lnsigiln, vnd sint avch des gezevg her Rvedger der Schreiber in vern preidenstrazze, Rvedger der altmanninnen svn, Hainrich der Hantvest Schreiber ze Wienne vnd ander frvrne levte genvch. Diser prief ist geben ze Wienne, do von Christes gebvrt waren ergangen Drevzehen Hvndert iar In dem Sechsten Iare darnah, an sand Jorgen tage."}
{"text": "WYR Rvdiger vnd Johans brueder von Storchnberch veriehn vnd tun chunt allen den, di disen brief ansehent oder heornt lesen, die nu lebnt vnd hernach chumftich sint, daz wir dem weingarten haizzet er dy vetowerinne halben, als vil sein vnser vater mit gueter Gewer an vns vnd vnsern brueder braht hat, verchouft vnd gegeben haben herrn Hainrichen von walsse vnd seiner Housfrowen vron Elsbethn vnd ir Chinden ledichlich vnd ewichlich ze besitzen vnd sein ouch des vorgenanten weingarten sein scherm vnd sein Gewern fur alle ansprach, als landes reht ist, vnd besunderlich haben wir bede dem vorgenanten hern Hainrichen gelobt, daz wir im den vorgenannten chouf vnd den wingarten bestetigen suln von vnserm brueder Gundakhern, daz der seinen willen gentzlich darzv gebn sol vnd sich des wingarten verzeiht mitsampt vns vnd sol daz gesehen in jares frist. Geschiht des niht, so suln wir bede ze den Pfingsten, di von nv vber ein iar choment, ze Ens in di Stat varen vnd nimmer ouz chomen, vntz im der oftgenante wingarte bestetigt werde, als vor beschaiden ist. ob im daz allez niht gelaistet wurde, so haben wir gelubt den selben wingarten ebentwrn vnd di selben ebentwr sol er Her Hainrich, sein housfrowe vnd seiniv Chint haben mit vnserm gueten willen auf allen vnserm erbtail in dem lande, der vns angeuellet vnd ze reht angeuallen ist. Daz diser chouf vnd ditz gelubt, als vor beschaiden ist, von vns stet vnd vnzerbrochen volfuert vnd behalten werde, Daruber geben wir bede dem vorgenanten hern Hainrich, seiner Housfroven vnd seinen Chinden disen brief ze vrchunde bestetigt mit vnsern anhangenden jnsigeln. Der brief ist geschriben vnd gegebn, an dem Auffarttag, do von Christes geburt ergangen waren Drivtzehn Hundert jar, darnach in dem Ersten iar."}
{"text": "Ich Chadolt von Ekchartzaw der Elter vergich fur mich vnd fur alle mein Erben vnd tun chunt allen den, die den brief lesent oder horent lesen, Daz ich mit gutem willen mit wolbedachtem mut zu der zeit, do ich es wol getun mochte, Recht vnd redleich ze einem widerwechsel gegeben han Den erbern geistleichen herren Pruder Cholmann, zu den zeiten Abtt datz dem Heiligenchraewtz vnd dem Conuent gemaine desselben Chlosters vnd irn Nachkomen Meins rechten aigens Ein halb phunt wienner phenning geltes behousts guts gelegen ze Hoflein bei Prukk auf einem Hof, da zu den zeiten Nikel der Vorstel aufgesezzen ist, ze nachst Simonn dem Seber vnd auf alle dem, das dartzue gehoret ze uelde vnd ze dorffe. Es sey gestifft oder vngestifft, versucht oder vnversucht, wie so das genant ist, vnd sechs Jeuchart akchers, die mir ledig worden sint von Hannsen dem Sirneyer seligen, der zwo stozzent auf prukker weg vnd ligent zwischen Jacobs des Schymels vnd Jorgen dez Schaekrer aekchern, vnd zwo Jeuchart ligent paidenthalben bey des Schaekrer akchern vnd stozzent von Rorawer weg vntz auf Heinburger strazze, vnd aber zwe Jeuchart sint gelegen ze Hoflein oben aus bei den weingarten, zenachst Pertel Wulfings vnd Vlreichs des Tatler aekchern vnd stozzend auf den zagelweg mit alle den nutzen vnd rechten, alz ich die vorgenanten gult vnd aekcher in aigens gewer herpracht han, also daz die vorgenanten geistleichen herren vnd ir Nachkomen sullen furbas dasselb gut ledichleich vnd vreileich haben vnd allen irn frumen damit schaffen, verchouffen, versetzen vnd geben, wem siwellen an allen irrsal. Vnd pin ouch ich vnd all mein erben vnuerschaidenleich des vorgenanten halben phunt geltes vnd der egenanten sechs Jeuchart akchers In Recht gewern vnd scherm fur alle ansprach, alz aigens recht ist vnd des Landes recht ze Osterreich. Wer aber, das si an demselben gut icht chriegs oder ansprach gewunnen, von wem das wer mit recht, waz si dez schaden nement, Daz sulln wir in alles ausrichten vnd widercheren an allen irn schaden vnd sullen ouch si daz haben auf vns vnd auf allem vnserm gut, das wir haben in dem Lande ze Osterreich wir sein lebentig oder tod. Da enkegen habent si mir vnd meinen Erben ze einem rechten widerwechsel gegeben irs rechten aigens, Ein halb phunt vnd zehen phenning wienner munzze gelts gelegen ze Simonueld auf einem halben lehen behawsts guts, vnd auf alle dem daz dartzue gehoret ze ueld vnd ze dorffe mit allen den nutzen vnd rechten, alz si es in aigens gewer herpracht habent, also daz ich vnd mein Erben sullen furbas dasselb gut auch ledichleich vnd vreileich haben vnd allen vnsern frumen damit schaffen, wie vns das allerpest wolchom oder fugleich sey an alle irrung. Vnd daz der widerwechsel furbas also stet vnd vntzebrochen beleib, daruber so gib ich in den brief fur mich vnd fur alle mein Erben zu einem warn vrchund der sache, versigilten mit meinem insigil vnd mit meins pruder insigil herrn Chadolts von Ekchartzow dez Junger, der der sache gezewg ist mit seinem insigil. Der brief ist geben ze Wienn nach Christes gepurde drewtzehenhundert iar darnach in dem vier vnd sibentzgistem Iare, des nachsten montags vor sand Johannis ze Sunnbenten."}
{"text": "Ich Chalhoh von Eberstorf chamrer in Osterreiche vergihe vnd tvn chvnt allen den die disen prief lesent oder horent lesen, daz ich mit meiner erben gvtem willen vnd gvnst vnd mit meins herren hant herzogen Fridriches von Osterreiche meins rechten lehens des ich von im han, drittehalp lehen die da ligent da ze Raeheleinstorf mit alle dev vnd dar zv gehorent, ze velde vnd ze dorf, swie so daz genant ist, die da dienent aller iaerchlich fivnf mvtte waittzes vnd drittehalp phvnt Wienner phenninge, die selben drittehalp lehen mit nvttze, mit al han ich gesatz Lebmanne dem Jvden vnd seinen erben fvr fivnfzich phvnt Wienner phenninge da von dem hivtigen tage avf fivnfzehen phvnt phenninge gesvch get, avf ain ieglich phvnt sechs phenninge alle wochen. So svln sie die fivnf mvtte waitzzes vnd die drittehalp phvnt phenninge die die vorgenanten drittehalp lehen da ze Raeheleinstorf dient alle jar, nemen alle jar zv gesvche von den fivnf vnd den dreizzich phvnden phenninge vnd dehainen andern gesvch mer. Vnd ist daz ich so lange lazze gesvch avf die drittehalbe lehen gen daz sie niht tivrer ensint, so sol Lebman der Jvde vnd sein erben fvrbaz mit den vorgenanten drittehalbem lehen da ze Raeheleinstorf allen irn frvmen schaffen als iz in wol chome vnd fvege, also verre daz sie paide havpgvtes vnd schaden gar da von gewert werden, vnd swaz in paide havpgvtes vnd schaden an den drittehalben lehen abe get, daz svln sie haben avf mir vnd avf anderm meinem gvte daz ich han in dem lande ze Osterreiche, vnd bin avch ich Chalhoh der vorgesprochen drittehalber lehen da ze Raeheleinstorf vnd alles des dar zv gehoret, Lebmannes des Jvden vnd seiner erben rehter gewer vnd scherm fvr alle ansprache als satzzunge reht ist vnd des landes reht ze Osterreiche, vnd gib in dar vber disen prief zv ainem vrchvnde vnd zv ainem gezevge mit meinem insigil versigilten. Diser prief ist geben ze Wienne do von Christes gebvrt waren ergangen drevzehen hvndert jar in dem achten jare, dar nah an sand Jorgen tage."}
{"text": "Wir Geory von gottes gnaden abt des gotzhus ze sant Gallen tunt kvnt vnd vergehin des offenlich mit disem brief allen, die in ansehent oder horent lesen, das fur vns kam vnser lieber getruwer Dietrich von Elnhofen, den man nempt Berli, vnd offnot vor vns, das er mit gutem willen vmbetwngenlich nach siner guten frvnd vnd ander erber lut rat fur sich vnd sin erben sinem lieben tochterman Johansen von Schonowe vnd allen sinen erben ze koffent geben hett recht vnd redlich vnd ains rechten jemer werenden ewigen koffes dis hie nach geschriben jarlich gelt, das von vns vnd vnserm gotzhus lehen ist, das ist vss dem kelnhof ze Hohenwiller sehs schoffel haber, ain pfvnt Costentzer pfenning, ain swin ald aber siben schilling vnd vier pfenning Costentzer munss da fur, vss dem maygerhof ze Hohenwiller zwai malter habern, ain pfvnt Costentzer pfenning vnd zwai hunr ze weglosi, vnd ab des Gigers gut hinder dem selben maygerhof sehtzehen schilling Costentzer pfenning geltes vnd swas zu dem selben jarlichen gelt gehort, als es an in komen vnd bracht ist vnd als er es gehebt vnd genossen hat her vntz an disen huttigen tag, als dirre brief geben ist, also vnd mit den selben rechten hat er dem selben Johansen von Schonnowe das selb jarlich gelt geben vmb ahtzig pfvnt guter pfenning Costentzer munss, die er im zu siner tochter siner elichen frowen ze rechter hainstur gelobt vnd verhaissen hett ze gebent, vnd ist och der selb Johans Schonowe der selb ahtzig pfvnt Costentzer pfenning da mit gantzlich gewert, vnd gab och do der selb Dietrich von Elnhofen das obgenant jarlich gelt willeklich vff an vnser hant vnd verzehe sich daran fur sich vnd sin erben alles irs rechtz aller vordervng vnd ansprach vnd batt vns flehklich, das wir das selb jarlich gelt lihen woltint dem selben Johansen von Schonowe. Darvmb habin wir angesehen die getruwen danknamen dienst, so er vns dik nvtzlich getan hat, vnd habin das selb jarlich gelt von dem selben Dietrich von Elnhofen vff genomen an vnser hant vnd habin es wider gelihen vnd lihin das selb jarliche gelt mit aller zugehord dem selben Johansen von Schonnowe vnd sinen erben ze rechtem lehen mit disem brief, vnd ist och dirre koff vnd alles das, so an disem brief geschriben stat, mit vnser hantgetat guten willen vnd gvnst beschehen vnd vollefurt mit allen den worten werken vnd getaten vnd mit aller kraft, so darzu hort vnd notdurftig was nach gewonhait vnd nach recht. Vnd ze warem vnd offem vrkvnd vnd stater sicherhait aller dirre vorgeschriben ding habin wir vorbenempter abt Geory des gotzhus ze sant Gallen vnser insigel gehenkt an disen brief. Darnach vergich ich der vorgenant Dietrich von Elnhofen ainer gantzen warhait alles des, so an disem brief von mir geschriben stat, vnd hab och ich mit guten truwen verhaissen vnd gelobt, war das dem selben Johansen von Schonnowe das obgenant jarlich gelt gar ald an dekainem tail jeman ansprach fur aigen ald fur lehen ald mit dekainer ander ansprach, des solin ich vnd min erben in vnd sin erben verstan vnd versprechen an gaistlichem vnd an weltlichem gericht vnd an allen stetten, da si sin notdurftig sint, vnd des ir recht wem sin fur recht lehen von sant Gallen nach recht, ane alle geuerde. Vnd des ze warem vnd offem vrkvnd der selben ding hab och der selb Dietrich von Elnhofen min insigel zu des obgenanten mins gnadigen herren abt Georyen des gotzhus ze sant Gallen insigel gehenkt an disen brief. Der ist ze Wile geben, do man von Cristes geburt zalt druzehenhvndert jar, darnach in dem ain vnd sibentzigosten jar, an vnser frowen abent ze der liechtmisse."}
{"text": "Ich Hanns der Smid von Nustorf vnd ich Christein sein Housvraw vnd all vnser erben Wir vergehen vnd tun chunt offenleich mit dem brief allen den, die in lesent oder horent lesen, die nu lebent vnd hernach chumftig sint, daz wir mit guetem willen, mit verdachtem muet vnt mit gesambter hant, zu der zeit, do wir es wol getun mochten, vnd mit vnsers Gruntherren hant des Erwirdigen Geistleichen herren hern Donalts, Abpt des Gotshaws vnser frown dacz den Schotten ze Wienn, verchoufft haben vnser haws, gelegen vor Schottentor ze Wienn vnd haizzet der Weithof, vnd den weingarten hinden daran zenegst Hannsen haws des Grueber des Pinter, do man von dem egenanten vnserm haws, dem weingarten hinden daran vnd swas dorazue gehoret, daz wir miteinander mit gesambter hant eraribait vnd gekoufft haben, alle Jar dient den Geistleichen herren dacz den Schotten zwen vnd fumftzig wienner pfenning ze Gruntrecht vnd nicht mer, dasselb haws genant der Weithof vnd den weingarten doran vnd swas darczu gehoret, haben wir recht vnd redleich verchoufft vnd geben mit allen den nuczen vnd rechten, als wir es vnuersprochenleich in Gruntrechts gewer herpracht haben vnd als es mit alter herchomen ist, vmb fumfczig pfunt wienner pfenning, der wir gancz vnd gar verricht vnd gewert sein, dem erbern mann Seifriden dem Fuchslein, purger ze Wienn, vnd seiner housfrown frown Eysaln vnd ir paider erben, furbas ledichleich vnd freileich ze haben vnd allen iren frumen damit ze schaffen, verchouffen, verseczen vnd geben, wem si wellen, an allen irrsal. Vnd sein auch wir obgenante, ich Hanns der Smid vnd ich Christein sein housfrow, vnd all vnser erben vnuerschaidenleich des vorgenanten hawses, genant der Weithof, vnd des weingarten doran vnd swas dorczue gehoret, des egenanten Seifrids des Fuchslein frown Eysaln seiner housfrown vnd ir baider erben recht gewern vnd scherm fur alle ansprach, als Gruntrechts recht ist vnd der Stat recht ze Wienn. Wer aber, das in furbas an demselben Haws vnd dem weingarten daran vnd swas dorczue gehoret icht chriegs oder ansprach auferstund, von wem das wer, mit recht, swas si des schaden nement, das sullen si haben auf vns vnuerschaidenleich vnd auf allem vnserm guet, das wir haben in dem Lannd ze Osterreich oder wo wir es haben, wir sein lebentig oder tod. Vnd das der chouf furbas also stet vnd vnczebrochen beleib, vnd wann wir selber aigens insigils nicht haben, daruber so geben wir in den brief zu einem waren vrchunt der Sach versigilten mit des vorgenanten Gruntherren Insigil hern Donalts, Abpt dacz den Schotten, vnd mit des erbern manns Insigil Niclas des Rarwolfs, purger ze Wienn, die wir des vleizzichleich gepeten haben, das si der sach geczeugen sint mit irn angehangen Insigiln, demselben Rarwolf an schaden, vnd verpinden auch vns mit vnsern trewn an geuer vnder den vorgenanten Insigiln, alles das stet ze haben vnd ze laisten, daz vor an dem brief geschriben stet, der geben ist nach krists gepurde tawsent drewhundert Jar darnach in dem acht vnd achtzigistem Jar des negsten phincztags nach dem Prehemtag."}
{"text": "Ich Niclas von Eslarn, hern Vlreichs seligen sun von Eslarn, vergich vnd tun chunt allen den, die den brief lesent oder horent lesen, die nv lebent vnd de hernach chunftich sint, Das ich mit aller meiner Erben gutem willen vnd gunst, mit wolbedachtem mut vnd nach Rat meiner frewnde, zu der zeit, do ich es wol getun mochte, verchaufft han vor rechter ehafter not von des geltes wegen, das ich schuldig pin gewesen hintz dem Juden, meins rechten vaeterleichen Erbguts, mein zwen weingarten, die hernach benant sint. Des ersten mit meins pergmaisters hant Jansen des Vyntzler von Chritzendorf, zu den zeiten amptman der Edlen vrown vrown Agnesen, hern Josten seligen wittiben von Rosenberch, meinen weingarten gelegen ze Newnburch chlosterhalben an dem mitterekke, des ein Jeuch ist, zenechst hern Jacobs weingarten von Tirna, di man von dem egenanten meinem weingarten alle iar dient der vor genanten vrown von Rosenberch zwen emmer weins vnd zwen phening ze perchrecht vnd drey phening ze Voitrecht zu dryn Etaydingen im iare, ainen phening des nechsten Erichtags nach sand Jorigen tag, ainen phening dez nechsten Erichtags nach vnser vrown tag zu der Schidung, vnd ainen phening des nechsten Erichtags nach vnser vrown tag ze der Liechtmesse vnd nicht mer vnd mit meins pergmaisters hant, Petreins des Staengleins von Newnburch chlosterhalben, zu den zeiten hern Stephanns amptman des Schekchen, meinen weingarten gelegen ouch daselbens ze Newnburch an dem mitterekke, des drew viertail eins Jeuchs sint zenechst hern Hainreichs weingarten des pharrer ze Tulln, do man alle iar von dient hern Stephan dem Schekchen sechs viertail weins vnd drey helbling ze perchrecht vnd drey phening ze voitrecht zu den dryn Etaidingen im iar, ainen phening des nechsten Erichtags nach sand Jorigen tag, vnd ainen phening des nechsten Erichtags nach vnser vrown tag ze der Schidung, vnd ainen phening des nechsten Erichtags nach vnser vrown tag zu der Liechtmezze vnd nicht mer. Die vorgenanten zwen weingarten han ich recht vnd redleich verchoufft vnd geben mit allen den nutzen vnd rechten, alz ich si vnuersprochenleich in perchrechts gewer herpracht han vnd alz si mit alter herchomen sint, vmb hundert phunt vnd vmb achtzich phunt wienner phening , der ich gantz vnd gar gewert pin, Den erbern geistleichen herren Pruder Cholmann zu den zeiten Abtt vnd dem Conuent gemain des chlosters datz dem Heiligenchrawtz vnd allen irn Nachkomen furbas ledichleich vnd vreileich ze haben vnd allen irn frumen damit ze schaffen, verchouffen, versetzen vnd geben, wem si wellen an allen irrsal. Vnd durch pezzer sicherhait willen setzen wir vns, ich obgenanter Niclas von Eslaren vnd ich Niclas von Eslaren von dem Clemens, sein vetter vnd all vnser Erben vnuerschaidenleich vber die vorgenanten zwen weingarten den egenanten geistleichen herren gemaine datz dem Heiligenchrawtz vnd allen irn Nachkomen ze rechtem gewern vnd scherm fur alle ansprach, als perchrechts recht ist vnd des Lanndes recht ze Osterreich. Wer aber, daz si furbas mit recht an denselben zwain weingarten icht chriegs oder ansprach gewunnen, von wem das wer, was si des schaden nement, das sullen wir in alles ausrichten vnd widerchern an allen irn schaden. Vnd sullen ouch si daz haben auf vns vnuerschaidenleich vnd ouf allem vnserm Gut, das wir haben in dem Lannde ze Osterreich oder wo wir es haben, wie das genant ist, wir sein lebentich oder tod. Vnd das der chouff furbas also stet vnd vntzebrochen beleibe, Daruber so geben wir In den brief zu einem warn vrchunde vnd zu einer ewigen vestnunge der sache versigilten mit mein obgenants Niclas insigil von Eslarn vom Clemens vnd mit der vorgenanten zwayer pergmaister insigiln, Jansen des Vyntzler vnd Petreins des Staengleins vnd mit hern Chunrats insigil des Vrbetschen, zu den zeiten des Rates der Stat ze Wienne, die wir des gepeten haben, daz si der sache gezewgen sint mit irn insigiln. Vnd wannd ich obgenanter Niclas von Eslarn, hern Vlreichs sun selber nicht aigens insigils han, so verpinde ich mich mit meinen trewn an alles geuerde vnder den vorgenanten insigiln, alles das gentzleich stet ze haben vnd ze laisten, das vor an dem brief geschriben stet. Der geben ist ze Wienne nach Christes gepurde drewtzehenhundert iare darnach in dem zwai vnd Sibentzgistem Iare, des nechsten Montags vor der heiligen Marttrer tag sand Tiburcii vnd Valeriani."}
{"text": "Allen, die disen brief sechent oder horent lesen, kunden wir Vlrich Schaffli vogt vnd . . der rat der stat ze Rappreswille, daz Heinrich Gamlenstein vnser burger fur vns kam an offen gerichte vnd offnet vnd veriach da offenlich mit bedachtem mute, das er recht vnd redelich hat ze koffen geben dem huse der armen luten der durftigen an der Flu ein vach, das wilent was Peters seligen von Rambach, beide vfgendes vnd nider gendes gelegen an dem herwege vmbe zwei vnd viertzig pfunt pfenning Zurich geber muntz, die selben pfenning er von inen nach sinr vergicht enpfangen hat vnd in sin noturft bekeret, vnd ze einr sicherheit dis koffes so hat der selbe Heinrich dien vorgenanden luten das vorgenande vach, ez si vfgentz oder nidergentz, vf geben vnd gevertget mit im selben, mit fro Margareten sinr elichen wirten vnd mit ir beider kinden, wan si allu da ze gegen waren, in allem recht, als ez su was an komen vnd si ez hatten besessen. Och ist disu vertgunge beschehen mit dez vogtz hant als recht, och hat sich der vorgenande Heinrich fur sich selben vnd fur sin erben dar zu gebunden vnd bindet sich offen an disen brief, der vorgenanden luten dez vorgenanden vachs wer ze sin nach recht, ob ez iemer kunt ze schulden, in allem recht, als vorgescriben stat, an alle geverde. Vnd daz dis alles war si, dar vmbe so geben wir durch bette der vorgenanden luten vnser burger ingesigel an disen brief ze einem offen vrkunde der vorgescriben dingen. Dis geschach ze Rappreswille vnd wart dirre brief geben, do man zalt von gottes geburte druzehen hundert jar, dar nach in dem dritten vnd drissigosten jar, an dem samstage vor sant Laurencien tage."}
{"text": "Ein Vrteilbrieff vor Vogt vnnd Rath zue Rapperschweill, belangent ein kauff vber ein hoffstatt, so einthalb stosst an Hans Egkhols haus vnnd anderthalb an Conradt Hagners hauss, zwischen Ruedolff Rudelsperg vnnd Vlin Grissener die hoffstatt mit einandern hat geben zue kauffen fur ledig vnnd eygen. A . Nr. ."}
{"text": "Ich Friderich pavzze vergich vnd tun chunt An diesem brif allen den, di nv lehent vnd hernach chunftich sint, Daz ich dem erbern Gotshavs von Gersten han gegeben daz gvt am stainrigel gelegen am sweinekke mit gvtlichem willen aller miner erben, die reht darzv heten, daz mein rehtz chaufaigen waz, vnd han daz darvm gegeben, daz apt vlrich mir genedich waz, vnd auch durch meiner sele willen vnd durch meiner vodern. Daz daz dem vorgenantem Gotshavs stete beleib vnd vnzerbrochen, gib ich disen brief versigelt mit meinem insigel vnd mit meines bruderl vlriches insigel vnd mit des erbern mannes insigel peter ponhalm der chvniginne von Rom phleger datz steyr vnd Hern Marchartz schechen, Hern Heinriches von harawe, Dietriches schenchen von dobra, Rugers von zavch, Vnt sint des zevge Her Heinrich vnd Marchart prevhafen, Her vlrich vnd her Ditmar von Tursendorf, Ott vnd Perchtolt schech, Ernst von Lobmich, Herman von chinberch, HeinRich Lipker, wlfinch, Heinrich prunner, Ott snaterGans vnd ander biderb levt. Ditz ist geschehen nach christes geburde vber tavsent iar, drevhundert iar vnd darnach in dem sibenten iar an sant Johans Obent ze svnnbenteN."}
{"text": "Ich Hans von Mainberkch und ich Margret sein hausvrowe und unser eriben vergehen und tuen chunt offenlich mit dem brief allen den di in sehent hoernt oder lesent, di nu lebent und hernach chuemftig sind, das wier mit guetleichem willen und wolbedachtem muet, zder zeit do wier es mit recht wol getuen mochten, und sunderlich durich lieb und trewe di wier haben zu dem gotzhaus datz Sand Poelten, recht und redlich verchouft und geben haben unsers rechten lehens, das wier gehabt haben von unserm genedigen hern herzog Albrecht ze Oesterreich ze Steyr ze Kernden und ze Chrain grafen ze Tyrol, dem erwierdigen herren Ulreich dem Veyrtager probst des gotzhaus datz Sand Poelten, seinem convent und allen iern nachkoemen da selbs di zwai tail der manschaft und lehenschaft, di wier gehabt haben gen dem drittail manschaft di Marichart der Hewsler hat an der vischwaid auf der Pielach, di Jans der Syrnikcher und Goerig der Vtendorffer innhabent und von uns ze lehen gehabt habent, gelegen zwischen Chuenrates des Veiertager vischwaid und des gotzhaus vischwaid datz Sand Poelten, di selben zwaitail manschaft haben wier in verchouft und geben in allen den rechten als wiers gehabt haben umb zwelf phunt wienner phenning, der si uns genzlich verricht und gewert habent, und schullen si die fuerbas haben und allen iern und iers gotzhauses frumen da mit schaffen wie es in fueget an allen ierrsal. Und sein wier des ier recht gewer und scherm fuer all ansprach, als lehens und des landes recht ist in Oesterreich. Get in fuerbas dar an icht ab mit recht, oder ob sew icht chrieg oder ansprach mit recht daran gewunnen, von wem das wer, das schullen wier in alles ausrichten ablegen und widercheren, und schullen si das haben auf uns und auf allen dem guet das wier haben in dem land ze Oesterreich, wier sein lebentig oder tode. Des ze uerchuend geben wier in den brief, versigelten mit mein Jansen des Mainberger insigel, mit hern Rudolfs von Losenstain insigel und mit hern Weikcharts von Toppel insigel, di der sache zeugen sind mit iern insigeln, di ich des vleizzichleich darumb gepeten han. Geben datz Sand Poelten, nach Christes gepurd dreuzehen hundert jar darnach in dem siben und sechzigistem jar, an Sand Augusteins tag."}
{"text": "Ich albrercht der tocenpech vergiech vnd Tue chunt allen den, di disen prief ansehent oder horent lesen, daz ich han zv chaufen geben hern Mainharten von wirmla vnd seiner hausfrawen fraun Chunegunden vnd ir paider erben an zehen phenning neun schilling geldes, daz da leit zv graben an dem distelhoue auf vberlende, daz mein rechtes aigen ist gewesen, vm neun phunt phenning wienner munze, der er mich schone gewert hat vnd schol ich auch dez vorgenanten guetes scherm vnd gewer sein fuer all ansprach, als landes recht ist in Osterreich, vnd swelchen schades sie dez nemen, den schullen si haben auf alle deu und ich han in dem lande zv osterreich Daz di rede furbas stete vnd vnzvbrochen pleib, dar vber gib ich vorgenanter albrech disen prief versigelt mit meim insigel. des sint auch gezeug her Ludweich von celking, her gotfrit der sebech, Gotschalch in dem hage, dietreich auf der leiten vnd ander erber leute, den der chauf wol chunt ist. Der brief ist gegeben zv wirmla, da uon Christes gepurt waren ergangen dreuzehenhundert jar, dar nach in dem sechs vnd zwaincigisten jare an vnser frauwentage zv der liecht messe."}
{"text": "Ich Hainrich von Hag vergich offenlichen vnt tun chunt allen den, di disen prief lesent oder horent lesen, daz ich allen den chrieg oder ansprach, den ich het oder macht gehaben, er wer recht oder vnrecht, hintz dem gotzhaus von Raitenhaslach vmbdev hvb datz Haunolting, fur mich selben vnt fur all mein nachchom ledichlichen vnt gentzlichen han aufgegeben zv einem rechten selgeraet. Vnt daz daz dem erwerigen abt Ilsungen vnt dem vorgenantem gotzhaus ze Raitenhaslach vnzeprochen beleib, gib ich in zv einem vrchunt disen prief versigelt mit minem insigel. Dez sint zeug: bruder Hilprant, bruder Ott der Sachs, bruder Wachsmut der chelner; Ortlieb min bruder, Fridrich der Darm, Ch der Titler vnd ander pider laeutgenuch. Der prief ist gegeben, da von Christ purt waren vergangen tausent jar drev hvndert jar dar nach in dem sehzehent jar, dez naechsten tags nach sunibenten."}
{"text": "ICH Chuenrat der Swertfurb burger ze Halle, jch Jans sein aydem, mein hausfrow Elspet vnd all vnser eriben, wi di genant sind, veriechen offenbar mit disem brief allen den, di in sechent oder horent lesen, daz wir mit wolbedaehtem mut vnd nach rat vnser vreunt ze der zeit, ynd wir ez wol getun machten, auz vnserm nucz vnd gewer recht vnd redleich zu chouffen haben geben daz guet am Praewneizperig pei Hall ze holcz ze veld ze wismat mit alle dew, vnde darzu gehort, wi daz genant ist, den erbern geistleichen herren herren Hermon dem Ponhalben vnd dem conuent ze Gersten vmb zwai vnd dreizzik phunt wienner phenning, der wir gancz vnd gar gewert sein, vnd sein ouch wir dez guets ir gewern, als dez guts recht in der hofmarich ist. Nemen si darvber dhain schaden mit recht daran, den schullen wir in ablegen vnd widercheren vnd schullen si daz haben auf vns vnd vnserm gut, wo wir daz haben oder noch gewinnen in dem land ze Osterreich vnd ob der Ens, vnd davon bechomen an recht mit vnserm gutleichen willen, wo si dez bechomen mugen, auf wazzer vnd auf land so lang, vncz wir daz vorgenant guet gar ouzrichtig vnd an chrieg machen dem vorgenanten gotshous ze Gersten. Darvber ze einem waren vrchunt eben wir disen offen brif versigelt mit dez erbern hern hern Perichtoldes von Losenstain, der ze der zeit gewaltig waz ze Ror, anhangendem insigel, wand wir aigner jnsigel nicht haben, vnd sind dez zeug Ott der Riczenwinchler vnd Gotfrid der Sinzenperger mit iren jnsigeln. Der brif ist geben nach Christi gepurd tousent drewhundert jar, darnach in dem zwai vnd fumfczkistem jar an sand Veyts tag."}
{"text": "Wier Brobst Hadmar von Gotesgenaden vnd die samnvnge ze Nevmburch tun chunt an disen brief, daz vns her Alber von Pusenberge hat aufgeben ein halben lehen ze Trestorf rechtes aigens, vnd ist auch vnser scherm Worten mit gutten Willen vber die Vorgenanten aigenschaft also alles aigens recht ist, so hab wier mit vnser samnvnge guten Willen daz vorgenant halbe lehen Chvnraten dem Revsen von Nevnburch verlihen ze rechten Pvrchrecht also, daz er vns schol dienen dreizzich Wienner phenninge an Sand Mychahels tach alle iar, vnd schol von vns niht beswart werden, weder mit fver, noch mit nacht selde, noch mit niht anders, vnd daz selbe halbe lehen schulle wier vnd vnser samnvnge, dev nv ist, oder nach chvmftich wiert, verantwurten an aller stat, also reht ist. Darvber zv einer vrchvnde hab wier dem vorgenanten Chvnraten diesen brief besigelt mit vnserm insigel. Des sint gezevge Her Nyclos, Her Chvl, ffriderich hvtstoch, her Wernhart Schiver, Her Pernhart vnd her Vlrich von Rizendorf, herman Ymian, Her Albreht der Sibenhoz, Her Ortwein, Her Prehtel der Schreiber, Albreht des sibensvsen svn, Chvnrat von Mukerawe, Rvedolf zoll, Livpolt vnder der Lavben, Livpolt schem, her herman vnd her prehtel der hvrrein. Daz ist geschehen, dv von Gotes pverde waren Tausent jar vnd zwaihvndert jar vnd drev vnd Nevnzich Jar."}
{"text": "Wir graf Cunrat von Furstenberg vnd frow Adelhait von Griessenberg grafin von Ffurstenberg tunt kunt allen den, die disen brief an sehent oder horent lesen, vnd vergehent des offenlich fur vns vnd all vnser erben vnd nahkomen, daz wir baidu mit guter vorbetrahtung vnd mit wolbedahtem sin vnd mut lieplich vnd gutlich vber ain komen vnde beriht sint vmb alle die stoss vnd vmb alle die ansprach, so wir bedu hattond zu dem vnd an den edeln herren graf Ffriderichen von Tockenburg vmb hundert mark vnd vmb funftzig mark gutes vnd lotiges silbers, so mir der obgenanten fron Adelhaitten der edel herr graf Dyethelm sailig von Tockenburg wilunt min elicher huswirt des obgenanten graf Ffriderich von Tockenburg bruder schuldig was vnd gelobt hatt ze geben ze rehter morgengab, vnd won wir du obgenanten graf Cunrat von Furstenberg vnd fro Adelhait grafin von Furstenberg mit guter vorbetrahtung vnd mit wolbedahtem sin vnd mut vmb die obgeschriben ansprach vnd vmb alle die stoss vnd vmb alle die ansprachan von der anderhalphundert mark silbers wegen vnd von der morgengab wegen volleklich gar vnd gantzlich beriht sient, da von so vergehent wir offenlich fur vns vnd alle vnser erben gen dem obgenanten graf Ffriderichen von Tockenburg vnd sinen erben, daz wir vns entzigen habint vnd och entzihent mit disem brief aller vordrung vnd ansprach vnd alles des rehten, so wir ie gehattond oder ie gewunnent oder ie eriegt habint mit gaischlichen oder mit weltlichen gerihten oder in kain wis, vnd verzihent vnd entzihent vns an disem vnd mit disem brief aller hilf vnd alles schirms vnd vfzugs gaischliches vnd weltliches gerihtes, damit wir oder vnser erben oder nahkomen den obgesaitten graf Friderichen von Tockenburg oder sin erben iemer me furbas bekumbern oder bekrenken mohtind in kain wis vmb die obgeschriben morgengab vnd ansprach, vnd sient och bedu von der obgesaitten ansprach vnd morgengab vnd von allen den ansprachan, so von der vorgebenempten morgengab komen mohtind oder si beruren mohtind, gangen beriht vnd gestanden mit aller der gehugde ehafti gewarsami worten werken raitten vnd getaitten, so dar zu hort alder gehoren solt von reht oder gewonhait des landes. Vnd dar vmb ze merer sicherhait vnd ze warem vnd offem vrkund alles des, so an disem brief geschriben stat, so henk ich du obgenant fro Adelhait grafin von Furstenberg min aigen insigel fur mich vnd alle min erben offenlich an disen brief, vnd won ich obgenanter graf Cunrat von Furstenberg der obgenanten fron Adelhaitten von Furstenberg grafin miner elichen husfrowen rehter vogt bin, vnd och du obgeschriben rihtung mit minem rat gutem willen vnd wissent beschehen vnd follfurt ist, vnd won och ich alles daz gelobt han stait ze haben, daz von mir an disem brief geschriben stat, so henk ich obgenanter graf Cunrat von Furstenberg min aigen insigel in vogtes wis vnd och fur mich offenlich an disen brief. Der ze Swartzenbach vff vnsrer burg geben ist, do man zalt von Cristes geburt druzehenhundert jar vnd dar nah in dem nunvndfunftzgosten jar, an dem nehsten zinstag nah sant Vitis vnd Modesten tag."}
{"text": "Jch Hanns der Pirichinger ze Sigharting mein Hausfraw vnd all vnser Eriben veriehen offenleich an dem prief allen Lewten, daz vns dy Erwirdigen vnser genadig Herren dy Chorherren gemainchleich dez Capitels ze Pazzaw von pesundern genaden vnd dinst lazzen vnd verlihen habend mit aller zugehorung versucht vnd vnversucht an alz geuar, alz si ez selb ynn gehabt habend ier gut ze Chajpeln gelegen in Tawfchircher pharr in Schardinger gericht, Mit der beschaiden, daz wir in oder irm obern chellner all iar jarleich, wer der dy weil ist an irr stat geben vnd dienen schullen ze rechter stift zeit wenn er dy tut oder hat in dem jar ein halbs phunt guter wienner phenning vnd zway stift huen an allen schaden vnd allez vertziehen, wie ez in dem Lande stet. si schullen auch nichtz engelten in chainerlay sach noch verpotz, wie daz chomen mocht an alz geuar an ir obgenanten vodrung vnd dinst. . Taten wir dez nicht, so gent albeg dar nach vber viertzehen tag dar auf ze wandel zwen vnd dreyssich wienner phenning dar vmb mugen vns vnser obgenant Herren vmb phenten oder ir Amptlewt, wer dy sind auf aller vnser hab, wo wir dy haben vngeuarleich vmb Hauptgut vnd vmb wandel, daz schullen wir in nicht wider sten noch dar ynn irren noch niemant von vnsern wegen. Liezzen wir aber den obgenanten Dinst vnd dy wandel sten iar vnd tag, daz wir sew oder irn chellner nicht Richtaten, so sein wir von allen vnsern Rechten vnd Eribschaft vnd schullen dann furbaz nymmer mer chain ansprach noch Recht weder Geistleichs noch werltleichs noch chainerlay sach dar nach gehaben noch gewinnen noch niemant von vnsern wegen . vnd mugen sich dann vnser obgenant Herren oder ir Amptlewt dez gutes vnderwinden fur freyes aygen an alz Recht vnd allew wider Red vnd mugen dann vnser obgenant Herren irn frum mit dem obgenanten gut schaffen, lazzen vnd geben wem si wellen oder wie si mugen. Wir schullen auch nichtz versetzen noch verchauffen von dem obgenanten gut an vnser obgenanten Herren oder irs Chellner willen vnd haizzen an alz geuar. Taten wir dez ichtz, daz wir ichtz von dem obgenanten gut verchawften oder versatzten, daz hat chain chraft vnd ist tod vnd ab vnd sind dann sein vngolten, vnd weliher lay chrieg oder Recht wir dar vber gegen in auf hueben vber dy obgenanten punt, daz haben wir allez verlorn vnd vnser obgenant Herren gewunnen. Dar vber zu einem vrchund vnd statichait gib ich vorgenanter Hanns der Pirichinger mein hawsfraw vnd vnser eriben den obgenanten vnsern genadigen Herren den Chorherren ze Pazzaw den prief versigilten mit meinem anhangundem Jnsigel, allez daz stat ze pehalten, daz oben an dem prief pegriffen ist. Geben nach christi gepurd drewzehen Hundert iar vnd dar nach in dem Sechs vnd Sibentzkistem iar, An Sand Merteins tag."}
{"text": "Allen, die disen gegenwurtigen brief ansehent alder horent lesen, kunde ich her Johans von Hettelingen ritter vnd vergihe dez offenlich an disem brieue, daz ich von dem beschaiden manne Hugen Strolin burger ze Costentz enphangen habe drie mark silbers lotiges Costenzer gewages, vnd habe im darvmb von dem edeln herren graf Friderichen von Toggenburg vfgeben vnd gefertegot minen tail vnd swaz ich rehtes hatte an dem halbtail dez zehenden vnd der hube, dv ze Slattingen in dem dorf vnd darvmb gelegen sint, daz wilent mins vattern vnd miner fettern waz, vnd verzihe mich dar vber fur mich vnd fur alle min erben gen dem vorgenanten Hugen Strolin vnd gen allen sinen erben an dem vorgenanten halbtail des zehenden vnd der hube ze Slattingen aller lehenschaft aller ansprach vnd alles des rehtes, so ich dar an hatte ald von dekainen dingen gehaben mohte, vnd ware, daz es ieman ansprache mit geriht ald ane gerihte, dez solin ich vnd min erben in vnd sin erben verstan vnd versprechen vnd dez ir reht wern sin gen manlichem nach reht ane geuerde. Vnd zainem vrkunde der warhait vnd zainer staten sicherhait aller dirre dinge gibe ich der vorgenante her Johans von Hettelingen min insigel an disen brief. Der ist ze Vrowenvelt geben, do man von Cristes geburt zalte druzehenhundert jar, dar nach in dem siben vnd drissigosten jar, an dem nehsten mantage nach sant Gallen tag."}
{"text": "Ich vlreich von Anhange vergich an disem prief vnd tuen chunt allen den, die in sehent vnd horent lesen, vm der fogtay von Seydeinsteten, daz ich dev ze losen han gegeben meinemherren hern Gundakern von Storchenberch vm ainz vnnt zwaintzk phunt vnd Dreizzik phening alter wienner mvnzze, Da si gestanden ist von seinem vetern hern Ruegern, dem got genad, vnd ist daz geschehen, do von Christes purt ergangen warn Drevzehen Hundert iar, darnach in dem Naevn vnd Dretzkistem iar. dez vreitages nach sand joerigen tag."}
{"text": "Wir graf Albreht von Gortz und von Tyrol, voit der gotshouser ze Agley, ze Trient und ze Brichsen, veriehen und tuon chunt an disem brief allen den, di nu lebent und noch chunftich sint, daz wir und alle unser erben und an unser swiger stat frowen Offmeyen der graevinn von Hardek und an unser housfrowen Offmeyen stat uns mit unserm herren ertzbischolf Chunrat von Salzburch lieblich guetlich und vreuntlich um alle di ansprach, die wir und alle unser erben gein im und sinem gotshous gehabt haben von alter oder von newer vorderunge, verriht haben als her nach geschriben stet: Des ersten also, daz alle di vorderunge, di wir gein im und dem gotshous von Salzburch gehabt haben um daz varent guot oder umb di gelubde oder um di gedinge, da mit unser ene graf Albreht von Tyrol von der vanchnuesse ledich wart, si sei an burgen, satz oder an gift oder an swen si sein, daz die durichslehtes ab suln sein, und da mit geleit die ansprach, die er hete ouf die burge ze Virge, ze Luentz, ze Traburch und ander, swie si genant sein, und alle die hantveste, die er und sin gotshous gehabt hat, da mit er uns mocht angesprechen, daz die alle tot und zeniht suln sein. Und geleit hern gegen alle die ansprach, die wir und unser erben gein im und sinem gotshous gehabt haben, ez sei um erbeschaft oder von swelihen dingen si sein, ouf Matray, Chiemburch, Mitersil, Sachsenburch, Veltsperch und ander swie si genant sein und ouch aller der schade, den wir von der vanchenuesse ouf daz gotshous geziehen mochten swie der genant waere und ouch der, ob uns chein guot oder gelt gelobt were von sinen vorvarn und des niht geleist were, ze den selben ziten oder der nach. Um das hous ze Linth und daz dar zuogehoert und um den zehenten ze Dobroholtzuelde ist also gescheiden, daz er uns daz gelihen hat ze rechtem lehen als ez unser vordem mit lehenschaft von dem gotshous her braht haben, und get dannoch da mit abe die ansprach, die wir heten ouf die burgraschaft ze Sachsenburch und ze Veltsperch. Ouch ist gescheiden, swenn er sin burge ze Stalle und ze Raenkerspurch wider bowen welle, daz wir und die unsern in dar zuo furdern suln und niht hindern.Und die ansprach, die wir gehabt haben um zwainzich march geltes, di wir ze lehen solten haben ouz der munzze ze Friesach, dar um ouch unser vordern ir aigen, daz si heten um Veltsperch, ouf gaben und enphiengen daz ze lehen von bischolf Eberhart und um die nuetze, die uns versezzen und verhabt sint an den vorgnanten zwainzich march geltes und um die ansprach, die unser swiger frowe Offmey und unser housfrowe frowe Offmey und unser erben ouf die herschaft und ouf deu burch ze Plaien und alles, daz dar zuo gehoert an leuten und an guot, gesuocht, und ungesuocht, velde, wazzer, herschaft, geriht oder swie ez genant si, gehabt haben, daz ist al so gescheiden, daz wir und unser erben da von sten und daz ez furbaz dem gotshous immer mere ledich beleiben sol an alle ansprach und suln dar uber di vorgnanten frowen ir brief geben. Und waere, daz daz gotshous furbaz ieman dar umb anspraeche, da sul wir und unser erben, wan unser housfrowe uns daz selbe guot und di selben ansprach vor dem chuenige Rudolfen von Rome ouf hat gegeben, des gotshouses gewer sin ouf alles reht gegen dem von Schovmberch und dem graven von Phanneberch und gen aller maenchlich, und dar um sol er geben hundert march silbers Wiennichs geloetes oder fumzehen phunt Berner fur ein march und dreu hundert march Aglaier und sol uns daz selbe guot geben von sand Michelstag, der nu chumt uber ein iar halbes und von danne uber ein iar daz ander tail, und sol uns das gewissen mit erbern buergen, di daz loben und laisten. Und mit diser verihtigunge sol zwischen im und sinem gotshous und uns und unsern erben alle di ansprach ab sein, die wir bedenthalben gegen einander gehabt haben, si sei alt oder newe. Unser lantgerichte, daz wir haben suln ouf dem Chaetzperige und gein Malntein, daz sol man uns behalten also, daz man uns schedlich leutt ouz sinem geriht antwrte als ez mit gewohnheit her chomeu ist. Ouch ist getaidinget zwischen dem vorgenantem unserm herren dem ertzbischolf und uns, swa unser leute und die seinen mit heirat zuoeinander gecheret habent, deu chint suln wir mit einander tailen ouf dem tage, so wir schierist zuo einander chomen. Und daz diseu verichtigunge furbaz zwischen uns beiden staet beleihe, dar uber geben wir disen brief mit unserm insigel und unsers suns graven Hainriches insigel und unser swiger der graevinne von Hardek und unserr housfrowen und bischolfs Hainrichs insigel von Brichsen. Diser taidinch und diser sacbe sint gezeuge graf Friderieh von Ortenburch, her Vlrich von Touuers und Ruodolf von Vonsdorf der vitztum von Friesach, die dirre dinge taidingaer sint gewesen. Dirre brief ist geben datz Traburch, do von Christes geburt warn tousent zwaihundert iar in dem andern und neunzigistem iar, an der zwelif boten tag Philippi und Iakobi.SD. SD. SD. SD. SD."}
{"text": "Ich Gedraut hern Offen tochter von Arberch vergich umb di guter di mir mein erster wirt seliger herr Erasm von Pernekk gemacht und geben hat, es sey margengab oder haimstewr di Offerl der Pernekker von mir gelost hat und geledigt hat umb fumfthalb hundert phunt wienner phenning, das ich di vorgenanten fumfthalb hundert phunt gueter wienner phenning oder gueter da man di vorgenanten phenning anlegt, meinem liebem wirt Hansen von Winden gemacht und geben han und gib yms auch mit dem prief also beschaidenleich, ob mich mein vorgenanter wirt Hans von Winden uberlebt, so schullen di vorgenanten fumfthalb hundert phunt phenning oder di gueter da man di vorgenanten phenning an legt meins vorgenanten wirt Hansen von Winden sein also, das er seinen frum da mit mag schaffen verchauffen versetzzen und geben wem er wil an aller meiner erben irrung. Wer aber das das ich meinen vorgenanten wirt Hansen von Winden uberlebt, so schullen di vorgenanten fumfthalb phunt phenning oder di guetter da man di man di phenning anlegt, mein sein und di mag ich geben und schaffen wem ich wil an allew irrung. das im das alles stet beleib dar uber gib ich vorgenantew Gedrawt herrn Offen tochter von Arberkch im dem prief zu einer urchund der warhait versigelt mit meinem aygen ahangunden insigel, und zu einer pezzern getzeugnuzz und sicherhait versigelt mit herrn Fridreichs von Leybintz anhangunden insigel und Ruedleins des Pernekker anhangimdem insigel und mit hern Hansen des Gradner anhangundem insigel. Der prief ist geben nach Christes gepuerd drewtzehen hundert jar dar nach in dem fumf und sybentzkisten jar amb mitichen vor dem sunibent tag."}
{"text": "Ich Wernhart genant der Benagel zder zeit pharrer ze Otenshaim vergich offenbar an disem brief vnd tvn chunt allen den, die in sehent, lesent oder hornt lesen, daz ich mit bolbedachtem mut, rat vnd gvnst meiner geswistreten vnd aller meiner vrevnt zder zeit, do ich ez wol tun mocht vnd pei meinem lebentigen vnd gesunten leib mein vnd aller meiner voruodern sel ainuoltigchleichen vnd andachtichleichen durich got geschafft vnd gegeben han meinen lieben herren abpt Hermann, der sampnung vnd dem gotzhaus ze Wilhering ain phunt geltzt alter wienner phenning auf meinem haus, daz gelegen ist ze Otenshaim in dem vrevthof vnd ze nachst der chirhen, daz ich mit meinem erbtail gechaufft han vnd von newen grvnt gebawen hab, vnd han daz getan in der mainung vnd beschaiden, daz daz vorgenant hauz zv der chirhen ze Otenshaim gehorn schol, vnd swer ie da pharrer ist, der sol sein wanung dar inn haben vnd schol von dhainerlai sache wegen von dem gotzhaus nicht enphrompt werden. Ez sol auch der pharrer, der daz vorgenant hauz nach mier inne hat, furbaz ewichleich alle iar jaerchleich raichen vnd geben in der vorgenant geystleichen herren pitantz, swer der ie phleger vnd amptman ist, ze igleicher chotemer sechtzig wienner phenning, die der selb ze zeit alle weg sol geben der sampnung vmb vissch. Taet man dez nicht also, daz in der vorgenant phenning dienst ze dhainer zeit in dem jar lenger vertzogen wurd, denn vorgeschriben ist, swer danne daz hauz inne hat, der sol in dar auf geben ie vber viertzehen tag zwen vnd dreizzich phenning ze einem wandel, vnd gestund daz also drey stunt viertzehen tag, daz die herren vnd daz gotzhaus dez dienstes vnd der wandel nicht gericht wurden, so schullen die herren ze Wilhering an vrag furbot vnd an alle chlag dez obgenanten hauzz sich vndertziehen vnd daz furbaz ledichleichen in nutz vnd in rechtez purchrechtes gwer haben, vntz daz si ierr vodrvng schon gericht werden vnd schullen si dez auch vnengolten beleiben gen dem gericht vnd gen aller maenchleich. Ez sol auch, wer daz hauz inne hat, raichen vnd geben zu dem sichhaus gan Wilhering dreizzich wienner phenning an sand Georigen tag vnd zwen phenninig dem richter ze Otenshaim ze purchrecht. Vnd daz daz also staet vnd vntzebrochen ewichleich beleib, dar vber gib ich in disen brief versigelten mit hern Rugers von Hvmrechtzried, zden zeiten purkgraf vnd richter ze Otenshaim jnsigel, vnd ze einer zevgnvzz mit Walthers dez Regenspurger purger da selbs jnsigel, wand ich selbs aygens insigel nicht hab. Der brief ist geben, do man zalt von Christes geburd drevtzehen hundert jar, dar nach in dem naewn vnd viertzkigistem jar an sand Michahels tag."}
{"text": "Wir Albrecht von gocz genaden pyscholf ze Freysing veriehen vnd pechennen offenleichen mit disein prief, daz wir vnsern getreuwen lieben purgern gemainchleich vnser stat ze Oberwelcz die genad vnd fuedrung getan haben, also daz wir sev pey allen iren alten rechten vnd gewonhaiten wellen lazzen peleiben vnser lebtag, vber die alten steuwer die sie vns iaerchleich gebent, nicht fuerbaz noeten noch treyben schullen noch wellen. Mit vrchund diez priefs versigelt mit vnserm aigen anhangendem insigel, der geben ist ze Wienn nach Christs purd dreuzehen hundert jar, dar nach in dem acht vnd fumfczbisten iar, an sand Gallen tag."}
{"text": "ICH Hans der Chnewzzer zden zeiten purgraf ze Steyr vergich, das ich recht und redleich an meiner genedigen herren stat der hertzogen von Osterreich verlihen han drew guter die mit namen hernach an dem prief geschriben stend, des ersten den Smerlhof in Chirchperger pharre gelegen und ain zehent ze Kuging in sand Marein pharre gelegen, dieselben zwai stukche lehen sind von der herschaft ze Steyr, und ain gut die Rachsenhub genant in Sierdnikcher pharre gelegen die inbertaigen gen Steyr ist, der erbern frawn frawn Annam hern Symons des Venken seligen witiben und allen iren erben mit allen den eren rechten und nutzen die zu den obgenanten gutern gehorent, versucht und unversucht und auch in allen den rechten als ander rechte verlehendew guter und inbertaigen der herschaft ze Steyr recht habent. mit urchunde des offen priefs versigilten mit meinem anhangunden insigil, und zu ainer guten getzewgnuzze mit des erbern Petreins des Prewhaven anhangunden insigil im an schaden. Geben ze Steyr nach Christi gepurde uber drewtzehen hundert jar darnach in dem sibentzgisten jar an sand Margreten tag."}
{"text": "Wier apt Jans und der convent gmain ze Paumgartnperg verjehen und tun chund, daz uns der erber man Ulreich der Ochgsel purger zder Freynstat umb sein aygenschaft gut gechaufft hat von Ottn dem Gruber umb zwai und dreizk phunt phening wienner munzz ain gut genant datz der Spraid gelegen in Rieder pharr, und hat uns daz geben lawterleich durch Got jem und allen seinen vodern und allen seinen nachkomen zu einem ewigen selgraet mit soleicher beschaidenhait, daz wier iem und auch seinen zwain hawsfrawn vraven Elzpeten und vraven Margreten und andern allen seinen erben und gescholen schullen begen einen jartag mit allen sachen alz gwondleich ist in unserm orden, jaerleich an dem achteden tag nach sand Jacobs tag, und an dem selben tag schol man von der abtey, wer unterchellner ist, von ainem phunt phening geben den herren in daz refent ein mal mit vischen und mit wein alz man von andern erbern laewten tut die jartag datz in gestifft habent. Wier schullen auch oder wer nach uns herr und apt ist seinem vetern pruder Merten unserm munich von unserr bursen raichen jaerleich an sand Michels tag ain phund phenning oder wann er sein durftig ist, die weil und der vorgenantt pruder Mert lebt, und wann er nimer ist, so ist daz vorgeschriben phunt phenning daz man iem raicht der aptey ledig und schol man nichtz mer jemand davon geben. Waer awer wier daran savmig und dem obengenanten pruder Merten daz phunt phening nicht raichten oder den jartag nicht begierigen alz oben an dem prief geschriben stet mit dem mal und mit allen sachen, zehant so schol sich der vorgenant Uelreich Ochgsel und nach iem sein naegst erben oder wer den prief inne hat dez vorgeschriben gutz underwinden und daz alz lang inne haben untz daz die savmchait von uns wol wizzenleich gepessert werd, damit so ist uns daz gut wider ledig alz ee. Daz die red staet und unczebrochen beleib dez geben wir iem zu einem ewigen urchund den offen prief versigelten mit unsern paiden anhangunden insigelen, der geben ist an dem samstag nach dem heyligen ostertag, do man zalt von Christes gepurd dreuczehen hundert jar und in dem ains und sechtzkistem jar."}
{"text": "Wir Gedrawt von Gottes genaden Abbtessin ze Goss veriehen offenleich mit dem prief vnd tun chund allen den di in sehent hornet oder lesent, daz wir dem erbern mann Hanslein dem Chraphel seiner Hausurawen vnd irn Erben fuumf Hofstat di gelegen sind dacz Seyersperg, vnd di er chauft hat von Gotfriden von Hauczedarf, verlihen haben, mit allen den rechten vnd nuczen di dar zue gehornt, vnd alz wir sew von recht leihen sullen, mit vrchunt dicz priefs den wir in dar vber geben versigelten mit vnserm anhangundem Jnsigel, Geben nach Christes gepurd Dreuczehen Hundert Jar, dar nach in dem Sechs vnd Sybenczigisten Jar, dez nasten suntags nach sand Gorgen tag."}
{"text": "Ich Chunrad von Velben vergich offenbar mit disem prief fur mich und fur mein eriben allen den, di in sehent, hornt oder lesent, daz ich mit wolbedahtem muet nach rat meiner guten freunt, meiner lieben hauzzfraw Offmein di gut, di hernach geschriben sind, ze Widerlegung irs heyratguts fur dreuhundert pfunt Salzburcher pfenning gemacht und ingeantwurt han, das ist: ain hof ze Nidernsel, daz gut auf dem Raut pei Chaprunn, ain gut datz Lehen pei Chaprunn, ain gut datz Jochperch, ain gut datz Entleiten, ein gut auf dem aw vellde, ein gut datz Steinach. Ain gut datz Schonpache und ain gut datz Perngarten und han ir gezaigt dritthalb hundert pfunt pfenning, di si mir pracht hat, auf den guten, di nu benennt wernt: ain swaig pei Hyeberch, haizzt Pruel, ain gut haizzt Pusemlehen, ain swaig haizzt An dem pache, ain hof, haizzt der Rotenpach, des Taschleins lehen gelegen in dem marcht ze Mittersil und ain gut ze Stuluelden, haizzt daz Mesenlehen, di alleu von meinen herren von Salzburch und seinem gotshaus lehen sind, und han ir darnach gemacht auch ze widerlegung irs heyratsguts zwayhundert pfunt Salzburcher pfenning auf dem zehent ze Pusendorf, wo der gelegen ist, der von meinem herren von Chyemse und seinem gotshaus lehen ist, der sind hundert pfunt ir morigengab, di mag si geben, wem si wil. Und diselben herren habent ir di gut darnach mit irn priefen bestatt, allsverr si von recht solten, daz si diselben gut innehaben und niezzen sol mit allen den eren rechten nutzen und gesuchen, di darzu gehornt, besucht und unbesucht in aller der mazz, und ich di selber innegehabt han, also beschaidenleich, gewinnen wir chinder mit einander, di sullen diselben pfenning angevallen auf denselben guten nach meiner vorgenanten hauzzfraw tod. Gewinnen wir awer nicht chinder mit einander, so sol si dannoch di vorgenant pfenning haben auf den guten, diweil si lebt, und nach irm tod herwider an mich oder an mein nachst eriben gevallen. Dazselb sol auch sein von irm heyratgut, daz si mir pracht hat. Gewinnen wir chinder mit einander, der sol es sein, verfur awer si an chinder, so sol ich vorgenanter Chunrad diselben pfenning innehaben, diweil ich leb, und nach meinem tod sullen si wider an ir nachst eriben gevallen. Das ir daz also stat und unzebrochen beleib, gib ich ir den offen prief mit meinem anhangundem insigel versigelt, der geben ist ze Salzburch an sand Chunigundentag von Christ gepurd dreuzehen hundert iar darnach in dem ains und fumftzkisten jar."}
{"text": "Allen den, die disen brief iemer an sehent oder horrent lesen, kunden wir von gottes gnaden abt Hiltpolt vnd der conuent ze sant Gallen, daz wir fro Cristinun Fluris des marschals von Menbrehzhouen e wirtinu vnd ir brvdern her Rudolfen vnd her Burcharten ritern vnd Johansen gebrvdern von Wile haben versezzet reht vnd redlich ze ainem gewerten phant vierzig schephel kernen sant Galler mez vsser vsers gozhus hofe ze Tufenbach vnd zwainzig scheffel kernen des selben messes vnd ain phunt phenning Costenzer munz vsser vsers gozhus hof ze Berg vnd funf phvnt phenning der selben mvns von vser abtay zins in Gaiserwalde vmb zehen vnd hundert march silbers Costenzer geweges, ir vnd inan du selben phender ze haben vnd ze niezen jarclich in werendes phandes namen, vncit wir es von ir vnd inan irledigem vm zehen vnd hundert march Costenzer geweges. Wir viriehen och, daz wir des vor genanten silbers gewert sien von der vor genanten frowin vnd ir brvdern vnd daz wir daz selbe silber haben bekeret in vsers gozhus offenbern nuz, won wir haigint mit irloset vnd wider koffet vsers gozhus kelnhof ze Stamhain. Da zegegen warent die erbern lut her Cvnrat von Ainwile, Lutolt der schenk von Landek, Vlrich Meldli, Hainrich der Omo, Cvnrat der Kuchimaster vnd ander erber lut genug, vnd daz diz war si vnd stet blibe, so haben wir abt Hilpold vnd der conuent der vor genanten fro Cristinun vnd hern Rvdolfen vnd hern Burcharten vnd Johansen ir brvdern disen brief besigelt mit vserm insigel. Dir brief wart gegeben vnd bescach och diz, do man zalt von gottes geburt druzehen hundert jar vnd dar nach in dem zwainzigesten jar, an sant Vrbans tag.Wir her Rvdolf, her Burchart riter vnd Johans gebrvder von Wile veriehen aller der dinge, so hie vor geschriben stet, vnd veriehen och, swen wir gewert werdent zehen vnd hundert march silbers Costenzer geweges von dem gozhus ze sant Gallen, daz wir den sont ledig vnd ler lan die vor genanten phender, du vs vnd vser swester fro Cristinun vm daz selbe vor ginant gvt stvndent. Vnd daz diz war si vnd stet blibe, so geben wir vserm herren dem abt Hilpolten vnd dem conuent von sant Gallen dizen brief beinsigilten mit vser drier insigil."}
{"text": "Ich Hans von Rot von Rieden der alt vnd ich Hans von Rot sin sun veriehen offenlich vnd tuen kunt allermenglich mit disem brieff vmb den bunde, den dez hailigen richs stett in Swaben, die hie nach geschriben stand, Vlme, Costentz, Vberlingen, Rotwil, Rutlingen, Wile, Bybrach, Rauenspurg, Lindowe, sant Gallen, Wangen, Livkirch, Memingen, Buchorn, Ysnin, Kemptun vnd Koufburen gelopt vnd gesworn haben, bekennen wir baid an disem brieff, das wir baid noch vnser entwedra besunder noch dehain der vnsern wider die selben vorbenemten dez richs stett noch wider dehain ander ir aydgenozzen, die ietzo by in sint oder die noch furbaz zu in in den selben iren bunde kernen oder swuren, nit sin sullen noch wellen noch sy nit beschadgen deweder mit lib noch mit gut noch mit raten noch mit geteden noch mit worten noch mit werken haimlich noch offenlich noch in dehain weg in aller der wise, alz der selbe ir bunde stat vnd seit, ane alle geuerde. Vnd haben dez ietzo baide ze den hailigen gelert ayde gesworn mit vfgebotten vingern, war vnd stet ze halten vnd ze haben vngeuarlichen. Dez ze vrkund haben wir baid vnser ieglicher sin aygen insigel gehenkt an disen brieff. Der geben wart an dem nehsten donerstag nach sant Gallen tag, do waren von Cristz geburt drivzehenhundert jar vnd in dem sechs vnd sybentzigistem jar."}
{"text": "Wier der rat von Chrems vnd von Stein versechen an disem prief vnd tvn chvnt allen den, die in sehent oder hornt lesen, die nv lebent oder noch chvnftig sind, daz fuer vns chomen ist bruder Virich zv den Zeiten hofmaister in Reitenhasler hof vnd zaigt vns ein hantvest von dem hochwirdigen vnserm herren chvnig Fridrich von Rom, daz der dem apt von Reitenhaslach vnd auch dem conuent da selben sogetanev besvnder genade hat getan zv den zeiten, do er dannoch hertzoge waz, vmb ir haus, daz da leit ze Chrems, daz da heizet in dem Chiel, vnd ist genant der leithauscheler; die weil sev daz selbe haus in ir gewalt habent, so schullent sev do von geben alle jar den purgern ze Chrems in ir stevr ein phvnt phenning Winner mvinz vnd auch nicht mere. Nv haben wier der vorgenant rat von Chrems vnd auch die purger mit wol verdochtem mvet vnd mit gvetlich willen vnd auch nach der erwern purger rat von Stein zv den zeiten, do wier iz wol getvn mochten, dem vorgenantem gotzhaus ze Reitenhaslach die selben genad, die in der vorgenant vnser herre hat getan, gelobt fuerpaz ewichlich staet behalten, also mit bescheidener red, die weil daz vorgenant gotzhaus daz vorgenant haus in ir gewalt habent vnverprvnns, so schvllent sev do von geben alle jar in der purger stevr ein phvnt phenninge Winner mvinz vnd auch nicht mere vnd schullent auch daz selbe phvnt geben alle jar den purgern ze Chrems an sand Jorgen tag; wo sev des nicht entasten, swer dann hofmaister ist in dem vorgenantem hof, den schol man dor vmb phenten mit seinem guetlichem willen; wer aber ze herberg ist in dem vorgenantem haus, der schol sein stevr geben noch seinen staten mit andern purger ze Chrems. Daz die red staet beleih vnd vnzebrochen dem vorgenantem gotzhaus ze Raitenhaslach, dor vber geben wier disen prief versigelt mit vnser stat insigel ze Chrems zv einem vrchvnde vnd zv einer sicherhait diser sach. Der prief ist geben, do von Christes gepurt worn ergangen drevzehen hvndert jar dor nach in dem achzehentem jar, dez svntages ze mitter vasten."}
{"text": "ICH Ott Tuensteter ich Margret sein hawsfraw wier verjenen, daz wier unser guetel genant auf dem Grabm gelegen in Aschaher pfarr pei der Steyer daz unser vreys aygen ist mit allem dem daz von allter darzue gehort haben recht und redleich geben ze chauffen dem erbern mann Symon dem Venken seiner hawsfrawen ir paider erben aus unserr nutz und gwer in di ier ledichleich umb ein gelt des wier sein gantz und gar von in gewert und verricht, und tuen des auch furzicht mit urchund des gegenwurtigen priefs. Daz in daz beleib stet und unverchert, des gib ich obgenanter Ott Tuensteter in den prief zu einem urchund der worhait versigelt mit meinem anhangunden insigel, und mit des erbern manns anhangunden insigel versigelt Havnoltz dez Rewtter. Der prief ist geben nach Christz gepurd uber drewtzehenhundert jar darnach in dem drew und sechtzkisten jar an sand Laurentzen tag."}
{"text": "Ich Graf Perchtolt von Hardek vnd purcrafe von Meidburch vergih vnd tvn chvnt an disem brief allen liuten di nv sint, oder di her nach chvnftig sint, di in sehn oder hoeren lesen, Daz ich den geistlichen vrowen vnd der samnvng da ze sant Bernhart dvrch got vnd dvrch meins Ohems Graf Perchtols und meiner mvmen Grevin Wilwirgen von Hardek sel willen gechavffet han von dem selgerat, daz si geschaft hat ze fvedrvng dem hous vnd avch meinem chind fvmf pfvnt vnd zwei min dreizig pfenning gelts dacz Strantzendorf fvr rechtez aigen, als ich iz vor meinem herren Chvnig Fridreichn auf enphangen han, daz si da pei meins Ohems und meiner mvmen mit trewen gedenchen. als si mit maniger gvetet wol hincz in gevodert hat. Vnd daz dise red gancz vnd stet belib, des gib ich in dar vber ze vrchvnd vnd ze bestetigvng disen brief versigelten mit meinem insigel. Gezevg avch dicz dinges sint mein brveder Graf Pvrchhart, herWernhart vnd her Chvnrat di herren von Schavmberch, mein ohem von Meyssawe her Vlrich, der Marschalch ist in oesterrich vnd des vorgenanten chlosters stifter, vnd mein ritter di caendel pede, vnd di Purtdorfer vnd her Ernst von Schiding vnd ander piderb levt vil vnd genvog. Dicz dinch ist geschehn vnd diser brief ist gegebn daz Retz in der stat, do man raitte von Christes gebvrt drevcehn hvndert iar vnd fvmfczehen iar an sand Gilgen tag."}
{"text": "Ich Vlrich der hohelspeckh Ottn Sun des hehlspecken von Weinzurl vergieh vnd tuen khundt allen den, die nun sind oder hernach kunfftig werdent, die disen brief sehennt oder horent lesen, das jch mit wol bedachtem muet vnd mit Otten vnd hainreichs meiner baider brueder vnd aller meiner Erben, wie die gehaissen sind, guetlichem willen gegeben han lediclichen dem Gotshaws vnd der Samnung datz Pawngartenperg meines anerstorben guets Zway lehen datz Munichofen jn Mencher pfarr mit alle dem, vnd darzue gehort, versuecht vnd vnuersuecht Vnnd bin auch jch vnd all mein Erben desselben guets desselben Gotshaws Gwer nach Lannds Recht in Osterreich. Das vor genant guet han ich dem vor genanten Gotshaws gegeben zu einem Seelgerat meiner Seel vnd aller meiner vodern seel also beschaidenlich, das der Abbt oder wer des Closters phleger ist, dauon sol geben ein volles dienst an Brot, an wein vnd an vischen der Samnung jarlich an Sand thomans tag vor Weinnachten. Wo man das nicht teat, so sol sich der negst Erb desselben guets vnderwinden vnd sol es jnnhaben alslanng, vnntz die Sawmichait an dem dienst genntzlich werd erfullt, wann das geschiecht ze hannt so sol das vorgenannt guet demselben gotshaws ledig sein als Ee Vnd sol auch an demselben Sand Thomans tag mein vnd aller meiner Vodern Jartag beganngen werden zu Pawngartenperg, alls gewonhait ist in grabem orden. Vnnd darumb, das dise Red stet vnd vnzebrochen beleib, so gib ich demselben gotshaws disen brief versigelt mit meinem Innsigel zu einem ewigen Vrchundt. Des sind gezewg der hartneid von Chileub, der Vreitel von Winthag, der Chunrad von Vlacheneckh, Hainrich vnd Gotfrid sein baid Sun, Chunrad der Poschinger, Hainrich der Imtzinger, Herwort der lenperger, Herweich der Engelpolstorffer vnd darzu manch pidberman. Der brief ist geschrieben vnd gegeben, do von Christs geburd Erganngen waren drewzehen hundert Jar, darnach in dem Newnzehennden Jar an Sannd Ceciligen tag."}
{"text": "Allen den, die disen brief an sehent oder horent lesen, kunden wir der vogt vnd der rate der statte ze Rapreswile von der stoss vnd misshellung wegen, so gewesen sint zwuschent denen erwirdigen gaistlichen herren dem . . abt vnd dem conuent dez gotzhus ze Ruti vnsren burgern vnd Cunr. Siglin von Verrich och vnserm burger von dez gutlins wegen, daz gelegen ist ze Verrich vnd haisset dez Metlers gut, vnd ains mutt kernen geltes wegen, daz der vorgenant Cunrat Sigli ansprachig hatte, daz es sin lipding war, daz wir die vorgenanten stoss vnd misshellung, wie vnd ine weler wise die vf geloffen waren von dez vorgesaiten lipdings wegen, gantzlich vnd gar verriht vnd zer lait haben mit der beschaidenhait, daz der vorgenant Cunrat Sigli an dez vorgesaiten . . abtes hand vf geben vnd sich gantzlich vnd gar entzigen hat aller der vordrung ansprach oder rehtes, so er oder kain sin erben oder nachkomen hett gehebt oder hinnenhin iemer me gehaben mohte zu dem vorgeschriben lipding, oder von kainer ansprach, die von dez selben lipdings wegen vf geloffen moht nu vnd her nach oder vntz her vf geloffen war, in kainer wise. Ez ist och bedinget vnd beredet, daz der vorgenant abt Hainrich vnd der conuent dez vorgenanten gotzhus noch ir nahkomen den vorgesaiten Cunrat Siglin noch sin erben von dez vorgeschribenen lipding wegen vmb kainen vbernutze noch schaden hinnenhin niemer me vf getriben noch angesprechen sont mit gaistlichen noch mit weltlichen gerihten noch in kainer wise. Vnd dez ze ainem waren vnd offemm vrkunde vnd merer sicherhait so haben wir der vorgenant vogt vnd der rate der statt ze Rapreswile vnser statt aygen insigel offenlich gehenkt an disen brief. Der geben ist ze Rapreswile in der statt in dem jare, do man zalt von gottes geburt druzehenhundert jare, sibentzig jare, dar nach in dem vierden jare, an sant Georien tag dez hayligen martrers."}
{"text": "Allen den, die disen brief ansehent lesent oder horent lesen, kunde ich Johans von Hardegg vnd vergich offenlich an disem brief fur mich vnd min erben, als ich mit guter vorbetrahtunge vnd mit miner frunde rat redlich vnd reht verkofft vnd ze koffenn geben han dem fursihtigen beschaiden Johansen dem Horn ze disen ziten burgermaister ze sant Gallen vnd sinen erben, ob er enwar, disu nachgeschribnen lut vnd guter Hardegg das burgstal gelegen im Rintal, den hof vff Egg, den hof an Spilberg, den hof ze Loch, den wingarten am Hurst, den wingarten zer Tannen, ain mad bi Rebstainer furt vnd dis nachgeschribnen iarlich zins vnd gelt von Lopis mad bi der Ah sibenthalben schilling pfenning, von dem gesass am Hurst zwen schilling pfenning, von der hofstat vnd nussbomen am Hardlin zwen schilling pfenning, von des Hasen gut drithalben schilling vnd sehsthalben pfenning vnd vierzehen aiger, von ainer hofstat vnder der burg vnd bongarten vnd von dem aker in der Santgrub sehs vnd zwainzig pfenning, von ainer jukart aker vnd von ainem bongarten am Hardlin, das Frik Swigger hat, ahtzehen pfenning vnd zehen aiger, von ainem bongarten vnder Hardegg, den Haini Has von Marpach hat, zehen pfenning alles guter Costentzer munse iarlichs zinses vnd geltes, von hofstetten vnd bongarten och vnder Hardegg nun pfenning der selben munse vnd siben aiger, von ainer hofstat vnd ainem bongarten gelegen ze Rebstain im dorff, das Vlrich von Loch hatt, zwai hunr, vnd die lehenschaft der selben guter, von ainer wisen im Mos, die Werli Buwenaker hat, zwai hunr, von ainer wisen im Mos ze Rebstain ist zwai mann mad, die Hansen wirtinne ab Stain inne hat, zwai hunr, alles iarkliches geltes vnd zinses vnd die lehenschaft der selben wisen, die lehenschaft zwaiger mann mad in dem Mos vnd zwaiger aker, der ainer lit am Ebnot, der ander ze Hirscherrun vnderm hus, die lehenschaft des wingarten, den die Tromlin hat, die lehenschaft der aht mann mad gelegen zwuschen Muntigul vnd Aichen wis, vnd akran vnd owan, das Cuntz im Lo inne hat, vnd die manlehenschaft diser nachgeschribnen guter, des ersten vier mann mad ze Hohst vff der Bruder wis, hat inne Vrsula Rufin vnd Rudi Brunn, dru mann mad vff Aschen, ain jukart akers im Gaissow haisset Krugsbund vnd ain bletzli vff Ascha gelegen vor dem huglin, den bongarten, den man nemmt Vrsulen bongart, stosset an des Boschers bund vnd an Haintzen von Birbom, Hans Boschers bund vnd sin hofstat vnd sin gesass mit anander, da er vff sitzet, ze Hohst im dorff ain jukart aker gelegen an Scheffmachers bongarten, das der Vogul von Hohst hat, ain hof gelegen am Rin haisset der Klebletz, vnd allu du reht rehtung vnd zins, die mir ald minen vordern vntz her vff disen huttigen tag, als dirr brief ist geben, gangen sint ab des spitals der siechen ze sant Gallen gutern, vnd dis nachgenemten lut Hansen Zimberman, Annun sin elichen wirtinnen, Hennin Buwenaker siner swester svn, Mahthilden Hansen wirtinnen ab Stain vnd Vlrichen, Hainrichen vnd Elsbethen iru kint, Hainis Zimbermans salgen kint Haini vnd Adelhait, Adelhait Hanggillerr des obgenanten Johansen Zimbermans swester, Friken Swigger vnd Gretun sin swester vnd Vlrichen von Loch vnd mit namen allu du gut lehenschaft vnd rehtung, die ich gehept han bis her vff disen huttigen tag, als dirre brief ist geben, von dem Bodense vf vntz an den Kobulstain, die selben vorgeschriben lut vnd gut vnd lehenschaft mit gerihten twingen vnd bannen mit aller ehafti mit aller gewaltsami mit vogtye mit vogtreht vnd mit allen rehten nutzen vnd gewonhaiten vnd mit aller zugehorde, es sie benemptz ald vnbenemptz vnd als ich vnd min vordem das alles inne gehept vnd genossen habent vntz vff disen huttigen tag, als dirr brief ist geben vnd als der koffbrief, den ich dem obgenemten Johansen Horn hieruber besunder geben han, aigenlich wiset, han ich dem selben Johansen Horn redlich vnd reht ze koffenn geben vmb funf hundert vnd ahtzig guldin, dero ich gantzlich von im gewert vnd bezalt bin, vnd darvmb han ich gelopt vnd loben mit disem brief, der vorgedahten lut vnd aller vorgeschribnen gut vnd lehenschaft mit allen rehten nutzen vnd zugehorden, als vor ist beschaiden, vnd des koffs reht wer ze sinne nach lehens reht vnd nach des koffbriefs lut vnd sag, den ich besunder dem selben Johansen Horn hierumb geben han, vnd han dem selben Johansen Horn vnd sinen erben hieruber ze merer sicherhait zu mir ze rehten wern geben vnd gesetzt dis erbern lut Eglolffen von Altstetten den eltern, Johansen Kayserman amman ze Bregentz vnd Johannes Nefen hofschriber ze Bregentz, die hant im och alle drie mit mir vnuerschaidenlich gelopt mit ir truwen, der vorgenemten lut vnd aller vorgeschribner guten mit allen rehten nutzen vnd zugehorden, als vor ist beschaiden, vnd des koffs nach des vorgedahten koffbriefs lut vnd sag, den ich besunder dem selben Johansen Horn hieruber geben han, reht wern ze sinne nach lehens reht, also beschach, das ieman, wer der war frow ald man, den selben Johansen Horn ald sin erben von der vorgenemten lut oder guter wegen gemainlich ald besunder ansprachi oder vfftribi mit dem rehten, ald war das ieman, wer der war, dehainerlay ansprach oder vordrung hetti ald gewunni zu den vorgenemten luten ald gutern gemainlich ald zu dehainem der selben guter besunder gantzlich oder an dehainem tail oder zu dehainerlay lehenschaft rehten nutzen vnd rehtungen, so darzu gehorent, als vor ist beschaiden, es war mit gaistlichen oder mit weltlichen gerihten, wenn wa oder als dik das beschah, das ich dann vnd min erben, ob ich enbin, vnd och die obgenanten wern bi den truwen, so wir gelopt habent, den selben Johansen Horn vnd sin erben darvmb versprechen vnd verstan vnd inen die selben solich ansprachen invall vnd gebresten gantzlich vnd gar ablegen sollin vnd wellent ane allen furzug vnd widerrede vnd ane allen sinen vnd siner erben schaden, ob er enist. War aber, das ich vnd die obgenanten wem das niht tatint vnd daran svmig warint, wie dann der selb Johans Hor ald sin erben des ze schaden koment, wie sich das fugti in dehain wise, den schaden allen sollin ich vnd min erben vnd die obgenanten wern inen gantzlich ablegen vnd abtun an allen furzug, vnd hant och su vnd ir helffer, wer die sint, fries vrlob vnd vollen gewalt, das si mich vnd min erben, ob ich enbin, vnd och die obgenanten wem hiervmb pfenden noten heften vnd angriffen sont vnd mugent an luten vnd guten in stetten in dorffern vnd vff dem lande mit gaistlichem vnd mit weltlichem geriht vnd ane geriht an klag vnd an zorn, wie vnd wa oder wahin si das getun mugent oder wellent, als vil vnd als lang, vntz in ie aller der schad, den si danne von des vorgedahten vftribens ansprachen vordrung vnd invall wegen enpfangen hant, vnd och des schaden, in den si vnd ir helffer von des selben pfendens heftens vnd angriffens wegen koment, gantzlich an allen iren schaden gewert vssgeriht vnd entschadgot werdent, vnd sol mich noch min erben noch die vorgenemten wern noch vnser lut noch gut davor niht schirmen enkain frihait noch gewonhait enkain buntnust der herren noch der stett enkain reht des landes noch der stett enkain burgreht noch enkain reht weder gaistlichs noch weltlichs gerihtes noch enkainerlay ander sache noch schirm. Ich han och fur mich vnd min erben offenlich gelopt mit miner truwe in aides wise, die obgenanten wern vnd ir erben gantzlich ze losenn von allem dem schaden, den si von der vorgedahten gelupt vnd werschaft wegen enpfahent. Vnd ze offemm waren vrkunde vnd ze ainer gantzer sicherhait aller vorgeschribner dinge han ich Johans von Hardegg da vorgenemt fur mich vnd min erben min insigel gehenkt an disen brief. Darnach veriehent wir die obgenanten Eglolf von Altstetten, Johans Kayserman amman vnd Johannes Nef hofschriber ze Bregentz ain gantz warhait aller der dinge, so von vns da vorgeschriben stat an disem brief, vnd des ze merer sicherhait so habent wir och vnsru insigel offenlich gehenkt an disen brieff. Der ist geben ze sant Gallen an dem nahsten dunstag vor sant Ambrosius tag, do man von Cristus geburt zalt druzehenhundert jar vnd darnach in dem ahtvndahtzigosten jare."}
{"text": "Ich Haymel hern Dietriches svn von dem Challenperge zv den Zeiten perchmaister an der hohenwarte vergihe vnd tvn chvnt allen den, die disen prief lesent oder horent lesen, die nv lebent vnd hernach chvnftich sint, Daz fuer mich chomen in min rehtes perchtaidinch datz den Schotten ze wienne her Laurentze der vtzinger zv den Zeiten Choerherre ze ardacher an einem tail vnd wernhart der Chvesmaltz vnd sin hovsvrowe vro Margret vnd levpolt ir paider svn vnd Elspet ir tohter vnd Thomas vron Margreten pruder an dem andern taile vnd chriegten vmb einen weingarten, des ein halbes Jevch ist vnd der da leit an der hohenwarte ze naehest Otten weingarten platz in daz guet vnd der weilent gewesen ist Herweiges des Chvesmaltzes sweher vnd den derselbe herweich gegeben het der samenvnge des goteshovses ze walthovsen vnd den darnach der vorgenant her Laurentze vnd sin pruder here Chvnrat die vtzinger chovften von dem vorgenanten chloster ze rehtem leipgedinge vmb ir varend guet, denselben chrieg liezzen sev paidenthalben mit gvetem willen vnd mit rehter fuerziht ze schiedvnge an hern Marcharden den vorsprechen vnd an hern Hainrichen den Roroer, die beschieden ez also vor mir vnd ze gegenwarte frumer vnd erwaerer levte also, daz der egenant her Lawrentz der vtzinger geben solde dem vorgenanten wernharden dem Chvesmaltze vnd siner hovsvrowen vron Margreten vnd irem Pruder Thomas vnd andern iren erben vierzehen pfunt wienner pfenninge, der er sev reht vnd redelichen gewert hat also, daz sev sich ovch solden rehtev fuerziht tven alles des rehtes, des si an dem vorgenanten weingarten heten vnd fuerbaz haben solden, vnd swer die selben schiedvnge vnder den paiden tailen zebrichet vnd niht staet hat, der sol mir vnd den vorgenanten schiedelevten vervallen sin viertzich pfunt wiennaer pfenninge vnd solt ovch alles sin reht an dem vorgenanten weingarten haben verlorn, darnach gaben mir der vorgenant wernhart vnd sin hovsvrowe vro Margret vnd ir pruder Thomas vnd ander ir erben den vorgenanten weingarten vf vnd taeten ouch sich sin rehtev fuerziht alles des rehtes, des si daran heten, darnach do lehe ich denselben weingarten dem vorgenanten herm Laurentzen ze sinen tagen also bescheidenlichen, swanne her Laurentze nicht en ist, so sol der vorgenant weingarte fuerbaz sin der samenvnge des vorgenanten Goteshovses ze walthovsen ledichlichen vnd vreilichen ze haben vnd allen iren frumen damit ze schaffen, verchovffen, versetzen vnd geben, swem sev wellen, an allen irresal vnd durch pezzer sicherheit setzent sich der vorgenanten wernhart der Chvesmaltz vnd sin hovsvrowe vro Margret vnd ir pruder Thomas vnd levpolt vnd Elspet irev chint vber den vorgenanten weingarten dem egenanten hern laurentzen vnd der samenvnge des Goteshovses ze walthovsen fuer sich vnd fuer alle ir erben, sev sin ovzzer landes oder inner landes, ze rehten geweren vnd scherme fuer alle ansprache, als perchrehtes reht ist vnd des landes reht in Osterrich, vnd darvber so gib ich Hayme herm laurentzen vnd der samenvnge gemaine des vorgenanten Goteshovse ze walthovsen disen prief zv einem sihtigen vrchvnde vnd zv einem waren gezeuge vnd zv einer ewigen vestenvnge diser sache versigelten mit minem Insigel vnd mit der vorgenanten schiedlevte Insigeln hern Marchardes vnd des Roroer vnd mit hern Nyclas jnsigel von Eselarn vnd mit hern Otten jnsigel sines pruder, die diser sache gezevge sint mit iren jnsigeln. Diser prief ist geben ze wienne nach Christes geburtte drevtzehen hvndert jar darnach in dem einen vnd zweintzgisten jar an sand Georien tage."}
{"text": "Peter Schwab von Starzing und sein hausfrau thuen chunt, das sye ze kauften haben geben den Herren Abbt Hannsen ze Baumgartenberg und den convent alda aileff jeuch ackher ze Gneussendorf; die Joch haissen die Schreiberin, davon man dient den Gottshaus Molckh Pfenning Burgrecht, und die Jeuch niderhalb dabey gelegen, davon man obbenanten Stufft dient Pfenning. In Jahr an S. Collmans Tag."}
{"text": "Wir Hanns von Scherffenberch dumpropst ze Pazzow bekennen offenbar mit dem brief allen den er furkumbt, umb di misshelung di ist gewesen zwischen des erwirdigen und geistleichen herrn Dietmars propst datz Reichersperig und seines conventz an ainen tail und der chlosterfrawn daselbs an dem andern tail und sunderleich der Epelhawserinn di von derselben misshelung wegen dem probst und dem conventt ir wein datz Newmburch aufgehabt het di wir in ledig gemacht haben, das si ze baider seitt des kriegs gantzleich hinder uns gegangen sind, was wir daruber sprechen das si ze paiden tailen dabey beleiben. Nu haben wir zu uns gevodert den erwirdigen herrn herrn Fridreich propst datz sand Nicla pey Pazzaw der mit sambt uns all brief und urchund di si paidenthalben fur uns prachten fleizzikleich beschen haben, und nach des rat sprechen wir zu dem ersten: das si zu paider seitt und all ir frewnt und helffer umb di sach furbaz gantzleich frewnt sullen sein an geverd. Und sol auch di Epelhawserinn dhain pezzerung von der sach wegen leiden, dann allain das si den probst diemuetikleich pitten sol umb ablos irr schuld und des pannes da si von ungehorsam wegen eingevallen ist. Item so sprech wir, wiwol der probst grozzen schaden darinn genomen hat so habent der Epelhawserinn frewnt auch schaden genomen, wie der genant ist, den sprechen wir paidenthalben gantzleich ab. Auch sullen der vorgenannten frawn frewnt dem gotzhaws ze Reichersperig hinfur dienstleich und fuederleich sein zu einer ergetzung der egenannten schaden in allen redleichen und mugleichen sachen. So sullen di chlosterfrawn irm probst gehorsam sein nach irr alten gewonhait und regl satzung als das pilleich ist. Item so sprech wir, das der probst ze Reichersperig den chlosterfrawen daselbs geben sol ir pfumt hinfur fuederleich, es sey an chost an wein an waid an gewant und an holtz ainer recht als der andern untz als lang, das unser herr der bischof zenachst her gen Pazzaw kumbt, so sullen si ze paiderseitt der probst und der conventt und auch di klosterfrawen zu im komen und dietmutikleich pitten das er in nach irr alten brief sag ir pfrunt lawtten und orden und auch die von seinen genaden mit seinen briefen bestatt das furbas icht kriegs und stoss daraus werd des wir auch fleizzikleich geholfen wellen sein. Und des spruchs geben wir yedem tail ainen brief mit unserm aufgedrukchtem insigel versigelten, der geben ist an sand Thomanstag des heiligen zwelif poten nach Kristi gepurd drewczehenhundert jar und in dem drew und sybenczkistem jar."}
{"text": "ICH Anndre vonn Sunenbergkh Vergich vnnflthue khundt allen den, die disen Sechent oder lesen horent, die nun lebent vnnd hernach khunfftig Sundt, das Ich mit meiner Erbenn guetten willen vnnd gunst, mit verdachtem muett zu der Zeitt, da ich es woll gethuen mocht, mit guettem willen Recht vnnd Redlichen gegeben hab meinem lieben Gethreuen dienner Sighartten dem Piber vnd allen seinen Erbenn meines Rechtenn aygens alles das Recht vnnd alle die wardunge, die ich vnnd mein Erben gehabt haben ann der hueb, die da leuth zu Narren auf der hulben, mit allem dem nutz vnnd Recht, allss vnnss dieselbe hueb vnnd was dartzue gehortt, anersterben soll nach meiner schwester dott von Erlach also, das Sye damit sollen fuerbass Ledigclichen vnnd freilichen allen jeren frumben schaffen, verkhauffen, versetzen vnnd geben, wem Sy wellen, ann allen jrrsall vnnd bin auch ich vorgenannter anndre von Sunenbergckh vnnd all meine Erben vnuerschaidentlich alles des Rechten vnd aller der wardunge, die wier gehabt haben ann der Ehegenanndten hueb zu Naren vnnd was dartzue gehortt des vorgenandten Sighardten des Pybers vnnd aller seiner Erbenn oder wem Sy dieselben wardunge vnnd das Recht ann der hueb Gebenn, Recht gewern vnnd scherm fuer alle annsprach, alss aygenns Recht ist vnnd des Lanndes zu Osterreich, vnnd gib jnn daruber disen brieff zu ainem vhrkhundt vnndt zu ainem Getzeuge versigellt mit meinem Insigll. diser brieff ist geben zw wienn nach Cristus gebuerdt dreytzechen hundertt, darnach jnn dem funfundtdreyssigisten Jare des nagsten Erichtags vor Sanndt Anndress taag."}
{"text": "Ich Christan der Holczhawser , wir vergehen offenleich mit dem brief, daz der Erwirdig furst vnser genaediger Herr Her Pilgreim Erczbischof ze Salzburch, Legat des Stuls ze Rom, vns von der dienst wegen, di wir im getan haben in dem Chrieg, den er mit Wilhalm den Frawnberger vnd seinen Helffern ze Bayern gehabet hat, Alles Soldes des er vns, vnsern Schuczen vnd dienern, dar vmb schuldig gewesen ist, vnd aller Schaden die wir in seinem dienst vntz auf Hewtigen tag genomen haben, wie di genant sint, gaenczlich ausgericht vnd furderleich bezalet hat, Also daz wir noch ander yemant von vnsern wegen, dar vmb hincz vnserm vorgenanten Herren von Salzburch seinem Gotzhaus vnd nachchomen, noch hincz allen den iren nimmermer dhain ansprach noch vordrung haben sullen noch wellen, in dhainem weg an geuer, weder mit recht noch an recht, daz loben vnd versprechen wir mit vnsern trewn an aides stat, Vnd dar uber ze vrchund geben wir obgenant disen brief versigelten mit des Ulrich des Thalhaimer aigen anhangundem Jnsigel, der sein Jnsigel durch vnser vleizzigen bet willen an den brief gehangen hat im vnd seinen Erben an schaden, under den obgenanten Jnsigeln wir vns all obgenant verpinden, fur vns vnd di vnsern allez daz staet ze haben vnd ze volfuren daz an dem brief geschriben stet, der geben ist ze Salzburch an Suntag nach sand Andres tag, Nach Christi gepurd dreuczehen Hundert jar, darnach in dem Newn vnd Sybentzigistem jare."}
{"text": "Wir Ruger von Gotes genaden Brobst ze Nevnburch tuen chunt allen den, dj Disen Brief horen oder Lesen, dj nu Lebent vnd hernach chvnftich sint, Daz vnser Diener Dietreich der Schiuer vnd sein hausfrowe frow kathrej mit gesamter hant vnd mit aller ir Erben guetleiehem willen verchauffet habent iren wingarten, der gelegen ist in der Cholngrub vnd sint Dreu viertail, Dem Erbern herren hern Perhtolden Dem Brobst vnd seinem Gotshaus ze walthausen vmb aht vnd fvmfzich phvnt beraiter phenning wienner munzz Vnd wan her Perhtolt vnser Chamerer von vnsern wegen des selben wingarten rehter Perchmaister ist, So ist der vorgeschribn chauf vor im geschehen vnd mit seiner hant vnd hat auch reht vnd redleich an gewer vnd an nutz des selben wingarten gesetzet Den vorgenanten Brobst Perhtolden vnd sein Gotshaus also, daz sev den vurbaz aigenleich vnd Ledichleich an allen chriech vnd an alle ansprache haben vnd besitzen schulen ze allem dem dienst zehents vnd Perchrehts vnd ze allem dem Reht, als in dj vorgenanten Dietreich vnd sein Hausfrowe frow kathrej enneher habent gehabt. Vnd durch pezzer vestenvng vnd sicherhait diser sache hat der Erber Ritter her wernhart der Schiuer vnsers Gotshauses amptman zusamt dem vorgenanten Dietreich seinem svn gelubt ze schermen den selben weingarten vur alle ansprache vnd vur allen chriech Dem vorgenanten Gotshaus ze walthausen nach des Landes reht ze Osterreiche. Daz auch diser chauf vnd dise red also stet beleib vnd vurbaz vnzebrochen, Darvber geben wir dem vorgenanten Gotshaus ze walthausen disen Brief ze einem vrchvnd vnd ze einer ewigen sicherhait mit vnserm Insigel versigelt vnd Dvrch Pezzer sicherhait So habent auch dj vorgenanten Her Perhtolt der Chamerer, her wernhart der Schiuer vnd Dietreich sein svn irev insigel zu den vnsern an disen Brief gehangen. Diser red vnd dieses Chouffes sint gezeug Her Jacob der Techent, Her Ott von wienn vnser Siechmaister vnd Her Eberhart der Guster die erbern Briester, Darnach Her Gervnch von Otachring, her Herman ymian dj zwen Ritter, Darnach Gervnch hern Choln svn, Herman von Freising, Chvnrat Rudwein, Gerwot, fridreich Hetzman, Ott der Humbl, fridreich der En, Ortl Marheker, Pilgreim der fleishacher, Leubel der Smit, fridreich der amman vnd ander frvmen Leut genuech, den dise red wol chvnt ist. Diser Brief ist gegeben ze Nevnburch, Da nach Christes gepurte waren ergangen Tausent iar, Drevhvndert iar, Darnach in dem Sehsten iar an vnser frowen abent ze der Liehtmesse."}
{"text": "Ich Ditrich van volchenstorf mitsampt miner Havsvrowen vren Kathrein vnd mit aller vnser erben gutlichem wilien vergich vnd offen an disem brief allen den, di in lesent, Horent oder sehent, di nv lebent vnd nach sint chvmpftig, Daz ich mit wolverdachtem mvt vnd mit miner vrevnt rat Dem Gotshaus hintz Gersten vnser vrowen han geben di aigenschaft an der prantstat zwischen den wazzern in Aschacher pharr gelegen, di emoln min vater Her Chunrat, dem Got genad, het dargeben vnd daz ich vnd min Hausvrow vre Kathrey vnd alle vnser erben dehainen chrige nach ansprach vmb di selben aigenschaft suln haben, vnd ob daz geschech, daz vnser erben oder ander ieman darnach chriget, den selben chrige sol ich oder vnser erben dem vorgenatem Gotshaus auzbringen vnd richten vnd sol daz Gotshaus ze Gersten allen den schaden, den iz nem vmb den chrige, haben auf allev dev, vnd ich vnd vnser erben in dem lant haben. Daz di sach also stet vnd vnverchert dem Gotshaus ze Gersten beleib, gib ich disen brief ze einem warn vrchvnde versigelt mit minem vnd mit hern Otten des Schechen phleger ze den ziten ze Steyr vnd mit Hern Marchartens vnd Hern Otten prevhafen Insigeln Vnd sint des zevge Heinrich van Eisenburch, Ott Hurnbech, Fridreich steger, HeinRich, Jans bruder Heinrich enser, Thomas, Heinrich lipker, Richer amptman des aptes diener van Gersten vnd ander erber leut. Daz ist geschehen, da van christes geburde warn ergangen drevzehen Hundert Jar vnd darnach in dem Ainzmindreizigisten Jar des nesten Samptags vor weinahten."}
{"text": "Wir Geori von gottes gnaden abt des gotzhus ze sant Gallen veriehen vnd tun kunt mit disem brief allen, die in ansehent lesent oder horent lesen, das wir gelobt haben mit vnser truw in aides wis, das wir vnser stat vnd vnser burger ze Wil an stur sullent lassen beliben du jarzil vs, als die brief bewisent, die su darumb hant von vnserm herren abt Herman saligen vnd von dem cappittel gemainlich des gotzhus ze sant Gallen. Vnd ze offenem waren vrkund vnd staten sicherhait aller diser vorgeschriben ding henken wir abt Geori da vorgenemt vnser insigel an disen brief. Der geben ist ze Wil in vnser vorgeschriben stat, in dem jar, do man zalt von gottes geburt druzehenhundert jar vnd darnach in dem sechzigosten jar, an dem nahsten fritag vor sant Andres tag des zwelfbotten."}
{"text": "Wir Fridreich Chvessenpfenninch von Wipach, Chvenrat von Pilchgretz des selben Chvessenpfennings aydem, Ruger von Wipach, Voelker da selben, Berhtolt Giktzer vnd Thomas Luger veriehn gemainchlich mit disem brief allen den die in sehent oder horent lesen, daz wir willige pvergen worden sein mit einander vnuerscheidenlich hintz vnserm herren dem ersamen bischof Chvnraten ze Frising vmb hvndert march vnd vmb fvemfcich march alter Aglayer pfenning fuer Jaeklein von Wipach vnsern frevnt den wir von vanchnvsse dar vmbe auz genomen habn von im, auf sant Johans tag ze Svnwenden der nv schierst chvmt, mit sogtanen taidingen vnd gedinge, daz sich der selb Jaekel mit dem vor genanten vnserm herren dem bischof in der selben frist berihten sol mit minne oder mit dem rehten nah des bischofs willen vmb allen den schaden vnd vordrung, di er hintz im ze reden hat vnd dar vmb er in siner vanchnuesse was. Geschiht des niht in der frist so suelln wir Jaeklein an allez gevaer wider antvrten in die burch ze Lok vnd in vanchnusse als vor. Gieng aber dem bischof an dem selben geluebde ab, alsa daz sich Jaekel niht wider antvrtet, von swelhen sachen daz geschaehe, so sein wir dem bischof veruallen der vorgeschribn hvndert vnd fvemftzich march vnd suelln in der rihten vnd wern in seiner buerge ze Lok auf die selben frist ze Svnewenden, taeten wir des niht, so sulln wir zehant nah der frist an aufschub vnd an alle manung mit vnser selbes leibe alle sehs ein varen ze Lok oder ze Laybach in ein gasthavs, wederhalb der bischof wil, vnd sulln laisten in rehter geiselscheft auf vnser selbes schaden ye der man mit einem pfaerde vnd nimmer auz chomen vntz wir den bischof gantzlich auz gerihten des vorgnanten gutes vnd swas er sein schaden nimmt. Waer auch daz vnser einer in der frist niht waer, so sullen im die andern einen als guten purgen setzen an des toten stat, taeten wir des niht; so sulln wir in dem vordern reht laisten vntz ez geschehe. Dar zv lobn wir alle vnuerschaidenlich daz die selben frist auf die wir Jaeklein auz genomen habn, der bischof vnd alle die seinen, levt vnd gut, versichert sulln sein von vns vnd von allen Jaekleins frevnten oder swer vmb die tat dehainen vnwilln gen dem bischof hat, waer aber daz Jaekel oder sein frevnt oder ander ieman von Jaekleins wegen oder von sein selbes mvt vmb die schuld die sicherhait veber fuer, daz sol man dem bischof widerchern gantzlich inner aht tagen nah der tat, gescheh des niht, so sein wir aber gebunden ze laisten in allem dem vorgeschriben reht als lang, vntz im widertan vnd ab gelegt wirt. Vnd ob Jaekel in der frist tot leit so sein wir dehains guts veruallen, noch laistens gebvnden vmb daz gut dar vmb wir Jaeklein auz habn genomen, doch sein wir dannoch alle vnuerschaidenlich mit guten trewen puergen fuer vrueh vnd vmb ehaft tvn. Vnd allez daz dev hantuest oben begrifen hat, daz lobn vnd gehaizzen wir bei vnsern trewen ze behalten vnd ze laisten, gieng dar veber dem bischof vnd seinem gotshovs dar an iht ab, daz sol er habn auf vnserm leib vnd auf vnserm gut. Veber daz allez gebn wir disen brief versigelten mit vnsern hangenten insigeln, vnd wan ich Voelker niht aigen insigel han, verbint ich mich der vorgeschribn taiding vnd puergschaft vender der andern puergen insigeln. Dev taiding sint geschehn vnd ist der brief gegebn ze Lok an sant Pangratzin tag do man zalt von Christes gebvrt drevtzehn hvndert iar vnd dar nach in dem ahtzehntem iar."}
{"text": "Jch Philipp der Stawffenperiger vnd mein Haufvraw vnd all vnser erben, Wir veriehen offenleich mit dem prief vnd tun chunt allen den di in an sehent horent oder lesent, das wir mit wolbedachtem mut vnd nach vnser pesten frewnt rat vnd gutem willen ze der zeit vnd weil do wir es wol getun machten Recht vnd redleich ze chauffen haben gegeben vnsern Hof ze Vischpach vnd dar zu alle die rechten die wir haben gehabt an dem Purkchstal da selbs das gelegen ist in Rorbekcher phar vnd in Veldner gericht vnd der vnser recht lehen ist von dem Goczhaus ze Passaw mit allen den eren rechten vnd nutzen di durch recht dar zu gehorent ze Holtz ze veld oder ze Wismad versucht vnd vnuersucht vnd als wir in selb inne gehabt haben als er von alter her chomen ist dem erbern Udunchen dem Herleinsperiger vnd seiner Hausvrawn vnd allen irn erben vmb ain gelt des wir von in gantz vnd gar verricht vnd gewert sein ze den rechten tagen an all schaden. Wir haben auch in den obgenanten Hof mit aller seiner zugehorung in geantwurt vnd pestatt mit aller stat vnd dar zu gehort aus vnser nucz vnd gewer in di irn vnd haben furzicht dar vmb getan vnd verzeichen vns auch des mit aller stat vnd dar zu gehort aus vnser nucz vnd gewer in di irn vnd haben furzicht dar vmb getan vnd verzeichen vns auch des gancz vnd gar mit dem prief mit der beschaiden das wir vnd all vnser erben vnd nachchomen chain ansprach noch chain wartung dar zu nymmer mer haben schullen noch gewingen weder vil noch wenig weder mit recht noch an recht, nur alain das si allen irn frvmen do mit wol mugen vnd schullen schaffen mit versetzen vnd mit verchauffen schaffen machen geben, wem si wellent recht als andrew ir aygenhafte Hab an alle irrung vnd mit vnserm gutleichem willen vnd wir in das mit rechter Herren Hant gemacht haben. Wir sein auch des obgenanten Hofes mit aller seiner zugehorung ir recht gewern vnd furstant an aller der stat, do in des not vnd durft geschiecht nach Lantz recht ob der Ens . ging aber in an der gewerschaft icht ab wie getan schaden si denn des namen, di schullen wir gantzleich vnd gar in ablegen vnd wider cheren ir aines worten dar vmb ze gelawben an recht vnd vngesworn vnd schullen si das haben datz vnsern trewn vnd dar zu auf aller vnser Hab wo wir di haben auf wazzer oder auf Land versucht vnd vnuersucht vnd in welichem gericht si die an choment, da habent si vollen gewalt vns ze phenten vnd ze notten als lang vnd als vil vntz das si Haubtgutz vnd schadens gericht vnd gewert werdent gantz vnd gar . Wer aber das wir oder yemant von vnsern wegen da wider vnd oben geschriben stet, ichtes auf erhuben, es wer mit recht oder an recht, des haben wir alles vnrecht vnd si recht vnd wir es alles verlorn vnd sew pehabt. Vnd des ze ainer pessern vesten vnd staten vrchunt geben wir in den prief versigelten vnd pestatt mit meins obgenanten philijpes des Stawffenperiger vnd meins lieben pruder Herrn Sighartz des Stawffenperiger di zeit pharrer ze perig vnd mit meins lieben vettern dietleins des Tewrbanger anhangunden Jnsigel vnd ze ainer pezzern sicherhait vnd gezewgnuzz mit der erbern vnsers lieben frewntz Hansen des Premzzer di zeit phleger ze frewdenstain vnd Ludweigs von Newndling di zeit phleger ze Otenshaim vnd Hansleins des Gruber di zeit Lantrichter ze Velden anhangunden Jnsigeln, die sie alle drey daran gehangen habent durch vnser vleizzigen pet willen in vnd allen irn erben an schaden. Das ist geschehen nach Christi gepurd vber drewczehen Hundert jar vnd dar nach in dem Sechs vnd Sibentzkisten Jar an sand Merteinstag."}
{"text": "ICH Haunolt der Rewtter zder zeit lantrichter niderhalb der Enns vergich, umb die hueb an der Grabeh genant, gelegen in Hedershofer pfarr di in vreys aygens namen ist unversprochenleich umb mein beraits gelt mit chauff in mein gewalt chomen di jerleich dient viertzehen schilling wienner pfening, daz ich dieselben hueb mit allen den eren rechten und nutzen so von allter darzue gehort alz si in mein gewalt chomen ist, wolbedacht mit meiner hausfrawen und mit aller unser erben guetleich will und wart han gegeben zu dem erbern gotshaus dacz Garsten, den geistleichen conventtpruedern daselbes aus meiner und meiner erben nutz und gwer in di ier ledichleich durich Got mir meinen vodern und allen gelaubigen seln zu ainem ewigen selgeret also, daz wier ich und mein hausfraw und all unser erben furbaz chain ansprach nicht mer darauf haben schullen in solher maynung, daz si mir vorgenanten Haunolten dem Rewtter schullen meinen jartag begen jerleich mit ainer gesungen vigili und selmess inner den acht tagen zwischen sand Jorgen tag und sand Philipps tag der darnach nehist chunftig ist unvertzogenleich mir und allen gelaubigen seln ze hilff und ze trost, und schol in denselben conventpruedern in ir oblay ze pezzerung an irer pfrouent gevallen von der obgenanten hueb zehen schilling wienner pfening jerleich und dem guster ein halb pfunt daselbs ze pezzerung daz er zwelif schon prinnend chertzen und ein schon tuech auf die par leich und lawten haizze zu der selben selmess und vigili nach ires chlosters und ordens gewonhait. Und enpfilich ich in daz alles den gegenwurtigen und chunftigen conventpruedern ze Garsten hintz iren trewen und gewizzen ze enden und volpringen gentzleich mit irem frewen gepet und andacht, alz si Got umb daz selgeret und umb all ander ir ingnomen guettat muezzen antwurtten vor seinem lezsten und strengen gericht. Daruber zu ainem waren urchund gib ich obgenanter Haunolt Rewtter den prief bestetigt mit meinem anhangunden insigel, und sind des zeug mit iren insigeln mein lieb freunt her Philipp der Ponhalm mein aydem und her Andre der Haunsperger mein ohaim. Der prief ist geben nach Christes gepurd uber drewtzehenhundert jar und darnach in dem fumf und sybenczkisten jar an sand Mathias tag des heiligen zwelifpoten."}
{"text": "Ich Seyfrid der Hurnein vergihe offenlich an disem brief vnd tun chunt allen den die in ansehent oder hoerent lesen, daz ich mit wol verdahtem mut ze den zeiten do ich ez wol getun mocht, durch besunder liebe vnd andaht die ich han zu Vnser vrowen vnd zu irem gotshaus ze Freisingen, des Weisen aigen, Stephans aigen auf dem Snayntz, der Poschinn aigen, Gotschalkches aigen in der Grub, die hofmarch auf dem Puehel vnd des smydes aigen datz Aetzleinstorf dev rechtes aigen sint vnd dev ich gechoufet han vmb mein aigen gut fur mich selb, fuer mein hausfrowen vnd fuer alle vnser paider erben, han auf geben meinem erwirdigen herren bischof Chuenraten von Freisingen vnd seinem gotshaus ze Freisingen, also daz er vnd sein nach chomen dev vorgenanten guter ewikchleich suellen leihen, vnd han ouch ich dev selben gueter vnd owh daz aigen auf dem Puehel ze Aetzleinstorf daz ich vnd mein vordern von dem gotshaus ze Freisingen e maln ze lehen haben gehabt, mir vnd Adelhaiten meiner hausfrowen vnd allen vnser paider chinden dev wir ,nu haben oder noch mit ain ander gewinnen, von meinem egenanten herren bischof Chuenraten von Freisingen vnd von seinem gotshaus empfangen ze rechtem lehen. Vnd dar veber ze ainem vrchuend gib ich in disen brief versigelt mit meinem anhangendem insigel. Der brief ist geben ze Waidhouen do man zalt von Christes gebuert drevtzehen hundert jar vnd dar nach in dem siben vnd dreizzigistem jar, an dem nahsten Freitag vor sant Barthlomeus tag."}
{"text": "Wir Hiltpolt von gotes genaden abt des gotzhus von sant Gallen Costenzer bystmvns vnd aller der conuente gemainlich des selben gotzhus vergiehen offenlich vnd togen kvnt an disem gegenwvrtigen brief allen den, die in sehent, lesent oder horent lesen, das wir mit gemainem rat vnd mit gvter betrachtunge vnd das es vns vnd vnserm gotzhus besser getan ist danne vermitten vnd och mit vnsers gotzhus dienstmannen rat vnd wissend haben verkoffet vnd ze koffend geben redlich vnd recht sellv dv goter vnd Ivte, dv hie nah geschriben stant, ze Morishusen vnd ze Bargen mit allen den rechten vnd ehaeftin, die dar in gehorent, es sige gesvchtz ald vngesvchtz, genemtz ald vngenemtz an holtz ald akker ald an velde, an wisen, an wasen ald an zwi, an wasser ald an wasser flvssen ald wie man es genemmen kan ald mak, vnd sint das dv goter, dv goter, dv Cvnrat der Celner vnd Hainrich sin brvder von Morishusen bvwent, vnd dv goter, dv ir etterren sun Cvnrat der Celner bvwet, vnd dv goter, dv Johans Walthers bvwet, vnd dv goter, dv Johans Claevsinun bvwet, vnd den zehenden, den man da nemmet sant Gallen zehenden, der zehend vnd dv goter, dv aellv ze Morishvsen ligent, vnd dv goter ze Ober Bargen, dv Cvni der Rote bvwet vnd Berchtolt der Dorflinger vnd Burgi der alt vnd Rodi sin brvder vnd Vlrich von Ober Bargen, vnd och die Ivte, die hie nah geschriben stant, vnd sint das die Ivte, Cvnrat der Celner vnd Hainrich sin brvder vnd ir wirtenen vnd irv kint vnd ir swester Anna vnd Cvnrat der Celner ir etterren sun vnd Johans Walthers vnd sin wirtin vnd sinv kint vnd Berchtolt der Doerflinger vnd sin wirtin vnd sinv kint vnd Coni der Rote vnd sin swester dv Schallerin. Dise Ivte vnd dv goter haben wir geben, als da vor geschriben stat, vmbe zwai hvndert mark gvtes silbers Costenzer gewaegs dem spital ze Schafhvsen vnd des spitals maistern, die wir von inen gar vnd gsentzlich enphanggen haben vnd ir gewert sigen an barem vnd beraitem silber vnd an vnsern vnd vnsers gotzhus offenbaren nutzz komen sint an den steten, da wir vnd vnser gotzhus grossen schaden hatten vnd den wir da mit verkamen, vnd won dv selben goter vnd Ivte vnser vnd vnsers gotzhvs recht aigen waren vnd an das porten ampt ze sant Gallen gehorten, dem sie och mit anderen goter wider lait sint, dv vor dar an nicht gehorten, da von so geben wir vnd haben geben vnd antworten vnd haben in geantwortet dem spital vnd des spitals maistern die vor geschriben Ivte vnd goter fur recht aigen mit allen den rechten vnd nutzzen, als wir vnd vnser gotzhus biz her sie behebt vnd bracht han, das sie ir recht aigen sigen, vnd svlen wir vnd vnser nahkomen vnd vnser gotzhus der vor genamten Ivte vnd goter recht wer sin des vor geschriben spitals vnd spital maister fur alle ansprachhe gaistlichs vnd weltlichs gerichtes. Wir behalten och vns vnd vnserm gotzhus alle die Ivte, die an disem brief nicht verschriben sint. Wir abt Hiltpolt vnd aller der conuente des gotzhus von sant Gallen vergiehen vnd sunderbar ich her Vlrich von Enne portener des selben gotzhus vergich, das die vor geschriben lvte vnd goter horten an das porten ampt ze sant Gallen, das ich der vor genemt her Vlrich von Enne iezent habe vnd phlige, vnd das dv vorgeschriben goter vnd lvte dem porten ampt wider lait sint mit anderen goter, dv vor an das porten ampt nicht horten, vnd das das alles war sige, staet vnd vnuerwandelt belibe, dar vmbe so enzihen wir vns fur vns vnd fur alle vnser nahkomen aller der briefe, die wir vnd vnser gotzhus iezent han ald her nah gewinnen von Rome ald anderswannen, aller der gesezzte, die iezzent sint ald her nah werdent, alles des schirmes vnd der helfe gaistlichs vnd weltlichs gerichtes, vnd ist diz alles beschehen, als recht, sit vnd gewonlich ist, mit worten vnd mit werken, so dar zv notdvrftig was vnd ist von recht ald von gewonhait, vnd ze ainer merer sichherhait, das es war sige vnd staete belibe, dar vmbe so geben wir der vor genemt abt Hiltpolt dem vor geschriben spital vnd spital maistern disen brief besigelten mit vnserm insigel. Wir die vor genemten herren des conuentes des vor geschriben gotzhus von sant Gallen vergiehen ain warheit aller der dinge, so da vor geschriben stant, vnd ze ainer besserre vnd merer sichherhait, das es war sige, so henken wir och vnsers conuentes insigel an disen brief. Ich her Vlrich von Enne portner des vorgeschriben gotzhus ze sant Gallen vergich an warhait aller der dinge, so da vor geschriben stant, vnd ze ainer warhait, das es war sige vnd staet belibe, so henke ich och mit insigel an disen brief. Diz beschah vnd wart dirre brief geben ze sant Gallen, an vnser frvwen abent ze dem aernde, do man zalt von Christes gebvrte drvzehen hvndert iar vnd dar nah in dem zwainzegosten iar."}
{"text": "In gotes namen amen. Ich Heinrich von Tvrberch kvnd allen den, die disen brief sehent ald horent II lesen, daz ich den hof ze dem Gervte han vf gegebin dem gotzhvse vnde dem convente ze Magnowe II vur reht eigen, vnde daz ich des selben eigens ir wer sol sin nah rehte. Des sint gezvge her Eberhart von Bvrglon, her Heinrich vnde Lvtolt von Griessimberch, her Johans von Schonemberch, Rvdolf der schvltheiz von Wil, Johans von Albrehtswille, Wilh. von Swarzenstein, Johans der Goltsmit, Heinrich von Bvrron vnde ander ersame lvte. Daz diz war si vnde stete belibe, dar vmbe so henk ich der vor genande Heinrich von Tvrberch min insigel an disen gegenwurtigen brief. Dis beschah vnde wart dierre brief gegeben in der stat ze Wile, nah vnsers herren gebvrte Jesv Christi drvzehenhvndert jar vnde dar nah in dem sehsten jare, an dem nehisten svnnentage nah sant Jeorgen tvlt."}
{"text": "Allen den, die disen brief an sehent oder horent lesen, kund ich Johans Margstain von Algo gemain man vnd wir Eberli vndern Bomen burger ze Liehtenstaig vnd Hainrich Klainn von Batzzenhait schidlut ze ainem taile vnd och wir Johans Schuhzer vnd der Bisler von Algo schidlut ze dem andern taile in der nahgeschriben sach von der stoz vnd misshellung wegen, so der from jungherr Herman von Landenberg von Griffense genant Pfaff Herman vnd Johans Hoberg von Jonswille sament hatten von des zehenden wegen, der da vellet vff disen nahgeschriben akkern gelegen ze Balterswille in dem bann, vff dem akker ze dem vallentor, da des dorfs gemain merk an stosset, vff den zwain akkern, die man nemt des Engels akker, der ainer stosset bi den garten an die stras vnd der ander lit an Vlis Zimbermans akker. Der selben stoz si willentklich vff vns kament vnd giengent, ain gesworn kuntschaft darumb von beden tailn ze verhorend vnd in ze nemend von des selben zehenden wegen, vnd nach dem alz wir die kuntschaft, so si fur vns brahtint, also von beden tailnn verhortint vnd in genamen bi geswornem aide, wes wir vns dann darumb gemainlich oder der mertail vnder vns erkandint vnd darumb vssprachint, daz su daz bedenthalb stat haben vnd halten vnd och dabi bliben soltint nv vnd hernach, vnd nach dem alz wir die kuntschaft also von beden tailn verhort vnd in genomen haben von des selben zehenden wegen, so haben wir vns ainhelklich vnzerhollen erkent vnd darumb vsgesprochen vnd sprechen mit vrkund dis briefs, daz der vorgenant junkherr Herman von Landenberg von Griffense den zehenden vff den vorgeschriben zwain akkern, die man nemt des Engels akker, gelichlich vnd vngeuarlich halben haben niessen in nemen vnd dabi bliben sol vnd der vorgenant Johans Hoberg och halben vnd den also mit enander taillen sont nv vnd hernach, vnd daz Johans Hoberg bi dem zehenden, so vellet vff dem akker zem vallentor gentzlich bliben haben niessen vnd in nemen sol, vnd sol in junkherr Herman von Landenberg hinnenhin, alz dirr brief geben ist, an dem selben zehenden vngesumt vnd vngehindert lassen. Vnd des batt vns der vorgenant Johans Hoberg im brief heruber geben, des erkanden wir vns ainhelklich, wedre tail des brief nemen wolti, daz wir im die geben soltint. Vnd dez ze ainer bestaten warhait aller vorgeschribener ding vnd dez vsspruchs, won dann wir der obgenant gemain man vnd och wir die vorgenanten schidlut aigener insigel nit haben, so haben wir mit ernstlicher bett gebetten vnd erbetten den fromen man Andres Ruggen von Tannegg, daz er sin insigel fur vns gehenket hat an disen brief, dez och ich Andres Rugg da vorgenant vergih, daz ich von ernstlicher bett wegen Johansz Margstains, Eberlis vndern Bomen, Hainrichs Klainnen, Johansz Schuhzers vnd des Bislers da vorgenant min insigel fur su mir gentzlich vnschadlich in dirr sach gehenket han an disen brief. Der geben ist ze Algow an sant Dyonisius abend, do man zalt von gottez geburt druzehenhundert jar, darnah in dem ahtzigosten jar."}
{"text": "In gottes namen amen. Wir die rate vnd die burgere gemainlich der stetten von Costentz von Zvrich vnd von sant Gallen tunt kvnt allen den, die disen gegenwurtigen brief ansehent alder horent lesen, das wir ainmutklich mit guten rate vnd vorberahtvnge durh gemainen fride vnd beschirmvnge vnser liben vnd vnsers gutes vnser stetten vnd burgere vns zesamen verstriket vnd verbvnden haben mit aiden ananderen getrulich zeratent vnd zehelfent gegen allen den, die vns mit gewalt vnd wider dem rehten vnfuge vnlust alder dekainen schaden tunt, in welhen wege das geschahe ald geschehen mohte, das wir darvmb ainandren zulegen geraten vnd beholfen solin sin, so ferre vns libe vnd gut erlangen mag. Swas aber dekain stat von ir selben mit liebi vbertragen vnd gerihten mag, das sol och dv selbe stat vsrihten bi ir aide ane alle geuerde. Ware aber, das dv selbe stat das niht gerihten noch von ir selben vsgetragen mohten, so mag dvselbe stat danne wol den andern stetten ir sache vnd ir gebresten furlegen vnd verbotscheften, vnd sont och die andern stette, so in dirre bvntnvst sint oder noch darin koment, der selben stat danne gebvnden sin furderlich vnd ane furzug zehelfenne bi dem aide, als vorgeschriben stat. Swas aber alter kriegen vntz her ieman gehebet hat, darzu ist man niht gebvnden zehelfenne, wan tuge es danne gerne oder durh frvntschaft. Och sien wir gemainlich vberain komen, durh das dest mere frvntschaft vnd stater liebi vnder vns stetten, so zu dirre bvntnvst horent, wesen mvge, warvmbe sich dekain rate der vorgenanten stetten, so ietz in dirre bvntnvst sint oder noch darin koment, ald der merer tail des selben rates erkennent, es sie vmbe helfe vmb angriffenne ald vmb dekainerhande sache, so danne notdurftig ist, vnd die andern stette, so zu dirre bvntnvst horent, manet, gegen wem ald vber swen dv manvnge beschicht, darzu sont die stette furderlich geraten vnd behulfen sin in allen sachen ze gelicher wise vnd mit solichem ernste, als ob ie der stat dv selbe sache oder gebreste vfgeloffen ware, vnd sol vnder disen stetten, so in dirre bvntnvst sint oder noch darin koment, der anderen enkainv dirre bvntnvste vnd helfe abe noch vsgan weder mit worten noch mit artikeln noch mit enkainer hindervnge noch furzugen, so dise hilfe ablegen ald genidern mvge, kaines weges ane alle geuerde. Aber den burgern von Costentz ist in dirre verbvntnvste vsverlassen ir herre der bischof von Costentz mit der beschaidenhait, ware das vnser herre . . der bischof von Costentz von sin selbes oder von sins gotzhus wegen in dekainen stosse oder kriege vieli mit den stetten, so in dirre bvntnvst sint, mit allen oder mit dekainer vnderin, da sint die burger von Costentz gebvnden bi ir aide, daz zerihtenne mit liebe vnd mit frvntschaft, so verre si mvgent ane geuerde, mohte aber das niht wesen, so sont die burger von Costentz weder ir herren dem bischof noch den stetten entwederthalben nihtes beholfen sin in dirre sache, ware och, das der selbe vnser herre . . der bischof gegen vns den stetten allen ainer oder zwain iemans helfer wolte sin, das in zeschaden mohte komen, da sint die burger von Costentz der selben ir aidgenossen gebvnden zehelfenne ane furzug in allen dem reht, als vorgeschriben stat. Ez ist och vmb die burger von Costentz geredd, ware das ir herre der bischof von Costentz ald sin nachkomen sv ihtes kvmberen ald drengen wolte wider ir rehte vnd ir guten gewonhait, des sich der rat ze Costentz ald der merertail des rates erkande vf den aide, so sol man in gen dem selben ir herren dem bischof ald sinen nachkomen, alle die wile disv bvntnvst wert, geraten vnd behvlfen sin vf den aide. Ware aber, das der selbe vnser herre der bischof ald sin nachkomen gen ieman, so in dirre bvntnvst ist oder noch darin koment, helfer woltint wesen, so sont die burger der selben stat ze Costentz aber den, so in dirre aidgenosschaft sint, gen inen geraten vnd beholfen sin in allen dem reht, als vorgeschriben stat. Swas och den burgern von Costentz gegen ir herren dem bischof vnd sinen nachkomen behalten vnd verschriben ist an diser bvntnvst, das selbe sol och den . . burgern von sant Gallen gegen irem herren dem abte vnd sinen nachkomen vnd den burgern von Zurich gen ir frowen der . . abtissinne vnd gen ir nachkomen verdingot vnd behalten sin in aller der wise, als hie vor an disem brief verschriben ist. Ware och, das ieman den, so in dirre bvntnvst sint oder noch darin koment, dekainen schaden oder angriffe tatin mit kainen sachen, widertati danne der selbe das niht, so es im verbotscheftot wirt, vf den selben vnd vf die vnd vf alle ir helfer vnd diener sol man behulfen sin, als da vorgeschriben stat, vnd wer sv enthaltet huset oder houet ze essende oder zetrinkenne git ratet oder hilfet, vf den vnd vf die vnd vf alle ir diener vnd helfer sol man beholfen sin zegelicher wise als vf den, der den schaden hat getan. Geschahe och, das ieman, so in dirre bvntnvst ist alder noch darin komet, so verre geschadegot wurde, das man die, so in dirre bvntnvst sint, manen muste vmb hilfe, so sol dv selbe stat, dv den gebresten lidet, den anderen stetten allen zesament gebieten vf ainen tag, vnd sol danne ain iegelich stat ir erberen botten von ir raten vf den tag senden vnd da gemainlich zerate werden vf den aide, wie si die selben sache geordenen vnd geanlegen vnd helfe geschephin nach iegelicher stat mvgent, vnd nach dem, so ie die stat dvnket, das in erlich sie, vnd der stat, so danne ermant hat vnd den gebresten duldet, nutzlich vnd notdurftig wesen mvge ane geuerde. Est ost berette, ware das sich also fugti, das man ieman besitzen wolte, so sol dv stat, so dv sach danne angat vnd ruret, den kosten von werken vnd von buwen dar lihen vntz vf das zil, daz das gesasse zergangen ist, so sol dv selbe stat, dv den kosten dar gelihen hat, den stetten allen, so in dirre bvntnvste sint oder noch darin koment, zesament gebieten vf ainen tag, vnd sol der selben stetten iegelichv drye erber man von ir raten vf den tag senden, vnd sont die selben danne gemainlich den kosten anlegen nach iegelicher stat mvgende ane alle geuerde, vnd swas ie der stat vfgelait wirt vnd gezuhet zegebenne, das sol man dar nach inrvnt den nehsten zwain manoden rihten vnd geben ane allen furzug ald aber den schaden darvmb liden vnd haben, so vf so vil gutes gan mag, ob das selbe gut an schaden vsgenomen ist. Och ist berett, war das ieman, so in dirre bvntnvst ist oder noch darin komet, geschadigot wurden mit dekainen sachen vnd der selbe danne, so den schaden hat getan, das reht butti vor den stetten darvmbe zetunne, das selbe reht sol man von dem niht nemen, er widertuge vnd geb och emals wider das, so er der stat ald die, so in dirre bvntnvst geschadegot ald getan hat, vnd alle die wile, so der selbe das niht widertan hat, so ist man dem alder den enkaines rehtes gebvnden vor den stetten zetunne. Swanne aber von dem alder von den widertan wirt ald ob sust ieman stosse oder missehellvnge mit kainer stat hat, so in dise bvntnvst gehoret, da von dannoch enkainer schade geschehen ist, vnd das reht butet vor den stetten zetunne, des sont sich die nehsten zwo oder drye stette, ob der stetten mere wirt, danne ietzvnt in dirre bvntnvste verschriben sint, vnderziehen vnd ir guten botten vf ainen tag darzu senden, die die sache danne nach beidertail furlegvnge vnd antwurte rihtent ze minnen oder ze dem rehten, so ferre vntz das der sache ain ende geben wirt, wer aber das reht in suslichen sachen versprichet vnd vor den stetten niht nemen wolt, vf den sol man beholfen sin, als vorgeschriben stat. Aber sol man svnderlich wissen, ist das dekain burgere der stetten, so in dirre bvntnvste sint oder noch darin koment, dekainem herren dienoti, vnd widervert dem selben danne von dem dienst dekain schade, darvmbe sint im die stette dirre bvntnvst nihtes gebvnden zehelfenne mit enkainen dingen. Wolte aber ieman die stat, dannan der selbe burger danne ist, von des selben burgers wegen angriffen vnd schadegon, darvber sont die stette beholfen sin, ist das si von dem rate der selben stat darvmb ermant werdent vnd niht anders. Aber sol man furbas wissen, das enkain stat, so in dirre bvntnvste ist oder noch furbas darin koment, sich nienderthin verbinden noch verstriken sol mit enkainer gelubde noch bvntnvste wan mit gemainem rate der stetten, so zu dirre bvntnvst horent. Ist och, das dekain stat ieman hat an sich stossent von rittern oder von edeln luten, die dirre bvntnvst iht begerent vnd darzu nutz vnd gut warent vnd der bvntnvst fugtin, die mag dv selbe stat wol nemen zu der bvntnvst mit samlicher beschaidenhait, das der selbe danne swerren vnd verbrieuen sol mit sin selbes insigel, alle die artikel stat zehaltende vnd zevollefurende, so an diser bvntnvste geschriben stat, ane alle geverde. Ware aber, das ain herre oder ain stat, die so mahtig warint, dirre bvntnvste iht begertin, so wir gelobt vnd gesworn haben, den sol enkain stat nemen won mit gemainem rat der anderen stetten, die zu dirre bvntnvst gehorent, vnd sont sich och vber die selben herren ritter oder dienstman, die zu dirre bvntnvst genomen werdent oder genomen sint, nieman erkennen vber sin sache won dv stat, so den selben ritter oder dienstman in dis bvntnvst enpfangen hat. Aber vmb herren, so in diser bvntnvste sint oder noch darin koment, vmb die sont sich die stette gemainlich erkennen ald aber dv stat, der es von den anderen stetten gemainlich enpfolhen wirt. Och sol man wisen, ware das ieman den, so in dirre bvntnvst sint oder noch darin koment, schaden ald vigentschaft nach dem zil, so disv bvntnvst vergangen ist, anlegen wolte von der dinge wegen, so in dirre bvntnvst vfgeloffen ald geschehen sint, vnd des man nach der bvntnvste an die komen wolte, dem alder den sol man als volleclich zulegen vnd beholfen sin als vor, vntz das er der vigentschaft vnd des schaden entledigot werde. Ware och, das dekain stosse ald zerwerfnvste vf stunde vnder den stetten, so in dirre bvntnvst sint oder noch darin koment, des der rat der selben stat nit gewaltig mohte sin, swes sich aber danne der merer tail des rates der selben stat erkennet vmb die sache, des sont in die nehsten zwo stette geraten vnd behulfen sin, den minren vnd den vngehorsamen tail ze vnderwisenne, das si bi dem rehten vnd bi den dingen beliben, als och si mit diser bvntnvst begriffen sint. War och, daz vnder den stetten vnd herren, die in diser bvntnvst sint alder noch darin koment, dekain kriege alder stosse vfstunde, des sont sich die nehsten zwo alder drye stette, ob in dirre bvntnvst so manig wirt, ir erberen botschaft von ir raten darzu senden vnd sich der sache vnderwinden vnd vsrihten, vnd sont och die stette, ir sie aine oder zwo, ald als manig ir ist, der rihtvnge gehorsam sin bi dem aide. Aber vmbe aigen, vmbe erbe, vmbe lehen vnd vmbe gult da sol ain iegelich stat beliben bi dem rehten, als si vor was vnd vntz her komen ist. Ez sol och ainer iegelichen stat, dv in dirre bvntnvst ist oder noch darin komet, behalten sin ir frihait, ir rehtvnge, ir geriht vnd ir guten gewonhait mit allen den stukken, so si vntz her braht hant vnd gewesen sint. Och haben wir dis bvntnvste getan dem riche an allen sinen rehten vnschadelich. Dis alles, so hie vorgeschriben ist, haben wir gelobt mit guten truwen vnd darzu offenlich ze den hailigen gesworn state zehaltenne vnd ze vollefurrenne von hinnanhin vntz ze der nehsten sant Martins tult, so nv kvnt, vnd dar nach vber die nehsten vier gantzu jare nach anander ane alle geuerde. Vnd hiervber ze vrkvnde so haben wir der vorgenanten stetten iegelichv ir stat insigel offenlich gehenkt an disen brief. Dis beschach ze Costentz an sant Verenen abend in dem jare, do man von Cristes geburte zalte druzehenhvndert jare, dar nach in dem vierzigosten jare."}
{"text": "Wier apt Reinhart vnd der conuent ze Paumgartnperig vergehen offenbar vnd tun chund allen den, di den prief sehent oder horent lesen, daz vns der edel herre weylent vnser getriwer vogt her Vlreich von Chappeln, dem God genad, geben hat miltichleich durch got im vnd allen seinen vodern ze ainem ewigen selgeraet zwen weingarten vnd ain haus dacz Arnsdorf mit allem dem recht, als er sev selb emaln gehabt hat, also bescheidenleich, daz wier da von di roren vnd auch daz zevg, daz zu dem wazzer gehort, daz in vnserm chloster in der Twachel auf get vnd daz vns auch der vorgenant erber herre gestift hat, pezzern schullen also, daz daz wazzer nicht zege vnd ewichleich wer, dew weil daz chloster ste. Dar zu hat vns auch der e geschriben her Vlreich seliger von Chappeln geben hat allez, daz er dacz Selitz bat gehabt mit so getaner beschaidenhait, daz wir von dem selben gelt di chappeln an der porten, dev er het anerhaben, scholten pawen vnd gar volpringen. Vnd dar zu als vil mer, wann daz waer, daz er oder sein erben vns gaeben sibentzk phunt wienner phening, so scholt dann hin furbaz daz vorgenant gut dacz Selitz dienen zu der vorgeschriben chappeln hintz porten zu der widem. Dar vber vffen wier mer, daz vns sein sun her Johans von Chappeln vnser getriwer vogt geben hat seins rechten freyen aygens auf seins vater jartag ze einem ewigen selgeraet ain hof, haizt dacz Gebhartn jn der La, vnd drey hofstet auf dem Hart, des sind vier phunt gelts wienner pfenning, vnd ainen hof gelegen pei der Aist, haist der Mitterhof, des ist virdhalb phunt gelts wienner phenning also beschaidenleich, daz wier seins vater jartag hern Vlreichs von Chappel schullen begen jaerleich des naesten montags nach der osterwochen, vnd schullen an dem selben tag den herren, di in seiner chappeln ze porten messe sprechent vnd singen, geben sechtzk phenning vnd der gemain in daz refent sechtzk phenning vmb vische. Wir schullen auch armen laevten an dem selben tag tailen seiner sei ze hilf vnd ze trost zwen mutt chorns, waz da von prots mag weren. iz ist auch ie der von erst der mutt geslagen vnd geraitt vmb viertzehen schilling phenning vnd vier pachen ie der pach fur ain halb phunt. Daz schull wier alz des selben tags tailen vnder arm laevt, als vorgeschriben stet. Wir schullen auch jaerleich ain gantz dienst geben der sammung geben in daz refent, daz ist ie dem mann drev stukch vische, ain gantz chaendel weins von porten vnd ain phenibert semel an vnsers herren leichnams tag dem offt genanten hern Vireichen von Chappeln vnd seinen vodern vnd auch seinen nachkomen vnd all sein erben ze hilfvnd ze trost vnd ze ainem ewigen selgeraet. Geschaech awer, daz wier savmig waern vnd nicht raicten vnd volferten gaenczleich alz, daz vorgeschriben stet, Da schullen vns sein naest erben vmb ze red setzen vnd vnderuar wier dann di selb saumchait nicht, so schullen si sich dar nach wider vndercziehen der vor genanten guter angeuaer, vnd schullen dev inn haben so lang, vncz daz wier erstatten vnd all savmchait pezzern vnd widertuen, so sind vns dann di vorgenantn gut wider ledig an allen chrieg vnd an allev widerred als vor. Vnd dar vmb daz di red vnd daz selgeraet stet vnd vnuerchert beleib, dar vber geb wier dem egenanten herren hern Jansen von Chappeln vnd all seinen erben den prief versigeltn mit vnsern payden insigeln. Der prief ist geben, do von Christs purd ergangen waren dreyczehen hundert jar vnd dar nach in dem naevn vnd virtzkisten jar an sand Jacobs tag."}
{"text": "Ich Fridreich von Schondorf tuen chund an disem brief, daz mir mein herr abbt diethart von Mannsee vnd auch di samnunng daselbs ain hueb haisset aw bei prukk dem Markcht hat verlihen ze meinen tagen alain ze nyessen also, daz ich dem Chamrar von Mannsee all iar an vnser frawntag der lest in dem herbst schol ze ainem vrehund geben ein halb pfunt Salczpurger oder drey schilling Wienner newer pfenning, vnd wenn ich nymer pin, so schullen meine chind noch chain mein frewnt chain ansprach haben hincz der vor genanten hueb nwer daz gotshaws ledichleichen, und daz daz also stat vnd vnuerchert beleib, dez gib ich disen brief ze ainer vrchund versigelt mit meinem insigel. der brief ist geben ze Mannsee nach Christi gepurd vber drewtzehen hundert iar, darnach in dem sechsten iar an sand Thomans abend vor den weinachten."}
{"text": "Wir Rudolf der vierd von gots gnaden ertzhertzog ze Oster. ze Steyr vnd ze Kernden, furst ze Swaben vnd ze Elsazzen, herr ze Krayn, auf der Marich vnd ze Porttnaw vnd dez heiligen Romischen reichs obrister jegermaister emb vnserm getrewn lieben hertzog Frider. von Tekk vnserm lantvogt in Swaben vnd in Elsazz vnd Johansen von Langenhart vnserm vogt ze Raprechtswil oder wer ie ze den ziten vnser lantvogt in Ergow vnd in Turgow vnd vnser vogt ze Raprechtswile ist vnser gnad vnd allez gut. Wir sein ze rate worden vnd vberein komen mit vnserm rat, daz wir vber vnser nuwen prugg ze Raprechtswil haben vnd nemen wellen ein zol, also daz man von ritenden vnd ganden leuten vnd ouch von allerhand vich neme als vil ze zolle, als man vormals bi gutem vetter ze gewonlichem verschatz genomen hat, in aller der mazze, als derselb verschatz bi vnsern ziten genomen vnd herkomen ist vnd als den vnser oheim von Habspurg an vns bracht habent. Daz ist ze merken, als wir bewiset sein, von eim ieglichem ganden menschen ein phenning, von ein ritenden menschen drey phenning, von eim ieglichen grozzen houpt, daz ist von rossen mulen eseln rindern ochsen vnd kuyen von ieglichem houpt zwen phenning, darnach von kelbern schaffen pokken geissen swinen gewachsen vnd vngewachsen vnd von allem solichem klainem vihe iungem vnd altem eins in daz ander sol man nemen ie von vier houpten einen phenning. Ist ouch, daz man von mulken oder von keinerlay anderm gute vormals icht ze verschatz gegeben hat, als vil sol man ouch da von nemen ze zolle. Wir nemen ouch in disem zolle vzz vnser purger von Raprechtswille vnd vnser lut in der Marich, daz die lediklich ane choufmanschaft vnd ane vihe vber die egen vnser prug riten vnd gan mugen frilich vnd ane allen zol. Was si aber choufmanschaft vnd vihe dar vber tribent vnd furent, da von sullen si zol geben als ander leut. Ouch emphelhen wir vch, daz ir denselben zol mit einem erbern getrewn frumen manne besetzent, vnd waz da von geuallet, das ir vns das getrewelich innement vnd es legent alle jar mit guter gewizzen, als es euch ie aller nothurftigest dunke, an den bu vnsrer purg vnd statt ze Raprechtswil vnd ouch an die egen purgg, daz die alle zit in guter vestigung behebt werde, vntz das wir icht anders da mit schaffen, ir sullent ouch disen zol ruffen haizzen offenlich vnd chunden in vnsrer statt ze Raprechtswil, wan wir solich friheit vnd recht haben von dem heiligen Romischen rich, daz wir in allen vnsern landen vnd herscheften, die wir nu haben oder die wir hienach gewinnen, mugen vfsetzen vnd absetzen, swas vnd wie wir wellen, vnd sol man ouch vns vnd allen vnsern aufsetzen vnd absetzen gehorsam sin in vnsern landen als volklich als dem Romischen keyser in des heiligen Romischen richs landen. Mit vrchund ditz briefs. Geben ze Wienn an samztag vor sand Veyts tag nach Krists geburd dreutzehen hundert jar, darnach in dem sechtzigistem jar, vnsers alters in dem ain vnd zwaintzigistem vnd vnsers gewalts in dem andern jare. Wir der vorgenante herzog Ruodolf sterken disen pirief mit dir vnderschrift vnser selbs hant ."}
{"text": "Karl von gotis gnaden Romischer kunig zu allen zeiten merer dez reichs vnd kunig zu Behem embieten dem . . ammann, dem . . burgermeister, dem rat vnd den burgern gemeinlich der stat zu sand Gallen vnsern vnd dez heiligen reichs lieben getriwn vnsir kuniglich gnad vnd allez gut. Wann wir dem edeln Hertman dem Mayer von Windeg die ierlich stewr, die ir vns vnd dem heiligen reich von ewir stat wegen schuldig seit, geben vnd verschriben haben, als in andern vnsern briuen, die er darubir hat, vollenkumenlich geschriben ist, gebieten vnd beuelhen wir ewern triwn ernstlich, daz ir die vorgenante ewir stewr ditz jares gebt vnd betzalt dem vorgenanten Hertman, vnd wann ir daz getut, so sagen wir der egenanten stewir euch ledig quijt vnd loz von vnsern vnd dez reichs wegen. Mit vrchund ditz briues versigelt mit vnserm kuniglichen insigel, der geben ist zu Godingen nach Christes geburt dreutzehenhundert jar, dar nach in dem zway vnd fiunftzigistem jare, an sand Stepfans tag dez byschofs vnd merteres, vnsir reich dez Romischen in dem sibend vnd dez Beheimischen in dem sechsten jare."}
{"text": "Ich Johanns der Vbracher vnd Hartneid mein bruder verjehen vnd tun chunt an disem brief allen den, die in sehent oder horent lesen, die nw lebent vnd her nach chunftig sind, das wir mit gutem vnd wol bedachtem willen vnser frawn ze Raitenhaslach auf iren alter gegeben vnd aufgeselt haben vnser aigen datz Obernzahhenhaim lauterleich durich got vnd vnser sei hail vnd auch aller vnser vodern vnd vnser eriben mit der geschaidenchait, als her nach geschriben ist, das die herren datz dem genanten chloster ze Raitenhaslach alle jar ewichleich an vnsers vatter jartag herren Albrechts, dem got genad, sullen singen vigilii vnd selmess, vnd sol, wer den abbt ist, den herren an dem selben tag ein gut mal geben von vischen vnd von wein von des vorgenanten aigens dinst, das wir in dar vmb ledichleich fur vns vnd fur alle vnser erben gegeben haben, das si es ewichleich niessen vnd haben sullen mit allem nutz, besuecht vnd vnbesuecht, freileich vnd aigenleich ze rechtem selgrat als ander ir gut. Vns sullen auch die obgenanten herren tailhaftig machen aller der guetat vnd als des diensts, des in irem chloster got erpoten wirt ewichleich mit singen, mit lesen, mit messen, mit vasten, mit wachen, mit almusen, mit gepet vnd gemainchleich mit allen gueten vnd gaistleichen werichen. Vnd das den oft genanten herren vnd irem chloster das obenuerschriben selgrat, das wir in gegeben haben, stat vnd vnzebrochen beleih, dar vmb geben wir in disen offen brief ze einem ewigen vrchund, an den nach vnser grosser pet her Johanns von Toring sein insigel gelait hat, wann wir selb aigner insigel nicht heten. Des sind zeug: her Hainreich der abbt ze Raitenhaslach, pruder Lautwein der prior, pruder Ott der vnderchelner, pruder Hainreich der Tachinger, munich da selb; Albrecht der Vbracher des Alrams sun, Fridreich der Wetdinger, Christan von Purchawsen, Hainreich der Trenn vnd ander pider lawt genug. Der brief ist geben nach Christes gepurt vber drewzehen hundert jar dar nach in dem acht vnd zwaintzigistem jar, an sand Mathias tag."}
{"text": "Allen den, die disen brief ansehent lesent oder horent lesen, tun ich Vlrich von Richenstain kunt vnd vergich offenlich mit disem brief fur mich vnd fur alle min erben, das ich mit guter vorbetrahtung vnd beschaidenhait dis nachgeschoben lut Cunraten von Vnderwasser, Rudolfen sinen bruder, Niclausen des selben Rudolfs elichen sun, Belun des selben Niclausen elichen tochter, Vlrichen, Rudolfen vnd Hainrichen an der Egge gebruder vnd Machthilten iro swoster, der vorgenemten Cunratz vnd Rudolfs bruder kind, die min reht aigen waren, mit lib mit gut vnd mit allen rehten reht vnd redlich verkoft vnd ze koffenn geben han dem erwirdigen herren abt Johansen von gottes verhengnust abt des gotzhus ze sant Johann gelegen in Turtal sant Benedicten Ordens in Costenzer bistom sinen nachkomen vnd dem vorgeschoben gotzhus vmb sibenzig pfunt vnd zwai pfunt pfenning guter Costenzer muns, der selben Pfenning ich gar vnd gantzlich von im gewert bin an den stetten, do ich minen fromen mit geschaffot han, vnd han och die vorgeschriben lut mit lib mit gut vnd mit allen dem vorgenemten herren abt Johansen vnd dem gotzhus ze sant Johann vfgeben vnd geuertgot, als reht sitte vnd gewonlich was, vnd han mich och daruber enzigen vnd enzih mich mit disem brief fur mich vnd fur alle min erben gen dem vorgenemten herren abt Johansen gen allen sinen nachkomen vnd gen dem vorgeschriben gotzhus ze sant Johann aller aigenschaft aller lehenschaft aller manschaft aller gewer aller besatzung aller zugnust lut vnd brief alles rehten gaistlichs vnd weltlichs gerihtes aller vordrung vnd ansprach, so ich zu den vorgeschriben luten zu ir lib ald zu ir gut ald daran hatte oder iemer gewinnen mocht. Ich hab och gelobt fur mich vnd fur alle min erben, der vorgeschriben lut vnd des kofs wer ze sinn fur aigen nah reht gen menglichem, wa ald wenn sin der vorgenemt herre abt Johans sin nachkomen ald das vorgeschriben gotzhus ze sant Johann ald die vorgeschriben lut bedurfent vnd notdurftig sint, an geuard, Vnd ze offenem waren vrkund vnd staten sicherhait aller diser vorgeschriben ding henk ich Vlrich von Richenstain da vorgenemt min insigel fur mich vnd fur alle min erben an disen brief. Der geben ist ze Costentz in dem iare, do man zalt von gottes geburt druzehenhundert jar, sechzig iare vnd darnach in dem andern iare, an dem nahsten fritag vor sant Bartholomeus tag des zwelfbotten."}
{"text": "Ich graf Huk von Montfort tun kunt vnd vergihe offenlich an disem gegenwrtigen brief allen den, die in ansehent, lesent alder horent lesen, daz ich Cunrat dem Grillen, der min aigen man ist, durch die gnade, so ich ze im habe, erlobe vnd erlobt habe mit disem brief, das er burger werde, wenne er welle, in der stat ze sant Gallen, das ist min gut wille, da von bit ich alle burger der selben stat ze sant Gallen gemainlich vnd sunderlich mit allem vlisse, daz ir in durch min willen vnd durch min bete, wenne er es an v mutey, ze burger enpfahint vnd im burger reht lihint vnd gutlich tugint, da tunt ir mir gar ain sunder dienst an vnd daz och ich an allen sachen dest gerner tun welle, waz v liep ist. Der brief ist ze Lindow geben, do man von gots geburt zalte driuzehenhundert jar vnd drissig jar, dar nach in dem nunden jar, an der nehsten mitchen nach vnser frowen tag ze mittem ogsten."}
{"text": "ICH Marichart von Tyrenstain vnd ich Agnes sein Hausvraw vnd alle vnser Erben Wir veriehen offenbar mit dem brief vnd tun chunt allen den die in ansehent oder horent lesen Daz wir mit wol bedachtem mut vnd mit gunst vnd willen aller vnser Erben die zeit da wir ez mit recht wol tun machten redleich vnd recht verchauffet vnd ze chauffen geben haben vnsers lehens mit vnsers lehenherren hant dez Erwirdigen fursten pyscholf Albrechtz pyscholf ze pazzaw vnser tail zehentz datz Guetenprunn auf dem hauspaw vnd auf dem dorff chlainen zehent vnd ze Newnhoffen von ainem achtail den zehent vnd was dar zu gehort chlainez zehentz vnd pey der Grazzen vnser tail zehentz ze Egendorf vnd ze Newnhoffen vnsern tail weinn zehentz mit alle die vnd ze den zehenten gehort wie so daz allez genant ist vnd wa iz allez gelegen ist besucht vnd vnbesucht vnd haben auch verchauffet vnsers aygens viertzehenthalben phenning geltz auf ainem lehen datz Reudnikch die man jaerleich dient an sand Michels tag. Daz vargenant gut allez hab wir allez verchauffet mit alle den nuczen vnd rechten vnd wir ez allez in nucz vnd gewer her pracht haben also hab wir ez allez ze chauffen geben vmb an ains dreischzk phunt wienner phennig der wir gantz vnd gar verriebt vnd gewert sein an allen schaden dem Erwirdigen Geistleichn herren hern Nyclon von den Paynn die zeit Probst ze Herczogenburch dez Gotzhaus dez guten herren sand Georigen vnd dem Conuent daselbs furbas ledichleich vnd vreyleich ze haben vnd allen irn frum da mit schaffen verchauffen versetzen vnd geben wem sew wellent an allen irsal wir sein auch dez vargenanten gutz allez vnd waz dar zu gehort ir recht scherm vnd gewer fur alle ansprach als lehens vnd aygens ir igleichs recht ist in dem Lande ze Osterreich waer aber daz in dar an icht ab gieng mit recht waz si dez schaden nement daz schulle wir in allez auzrichten vnd widercheren an allen irn schaden vnd schullen sew daz haben auf vns vnd auf alle dem gut daz wir haben in dem Lande ze Osterreich. wir sein lewentig oder Tod. Daz der Chauff vnd die wandlung alle also stet vnczebrochen beleib dar vber gib ich vargenanter Marichart von Tyerenstain in den brief versigilt mit meinem aygen anhangvnden insigil Dez sind zeug die Erbern herren her Rudolf vom Losenstain vnd her fridreich der Marchal von Pappenhaym mit irn anhangvnden insigiln in an schaden. Gebn an sand Luceintag nach Christ gepurde drewczehen hundert iar dar nach in dem seches vnd sechzkistem Iar."}
{"text": "Allen, die disen brief ansehent, lesent oder horent lesen, tun ich Hainrich von Swenningen ritter lantvogt in Obren Swaben kunt vnd vergih offenlich an disem brieue, das ich mit guter vorbetrahtunge vnd beschaidenhait willeklich dem erwirdigen herren abt Herman von gottes gnaden des gotzhus ze sante Gallen mit miner truwe an aines aides stat gelobt han, das ich im ald sinen nahkomen, ob er enist, gewinnen vnd erwerben sol von minem herren dem kayser vffen den nahsten sunnentag vor sant Kathrinun tag, der nu nahst kunt, ainem brief mit sinem grossen hangenden insigel besigelt, an dem min herre der kayser vergehe fur sich vnd fur sin nahkomen, das er den selben abt Herman vnd sin nahkomen der dienste, die er im gelobt hat ze tunne mit der vesti ze Blattun, gantzlichen erlassen hab, won er dem von Amptz hundert march silbers geben hat, das er minem herren dem kayser die vesti ze Amptz vf tun sol fur die vesti ze Blattun. Ich sol im ouch vffen das vorgeschriben zil mines herren des kaysers brief erwerben mit sinem grossen hangenden insigel besigelt, an dem der kayser vergehe, das er vmb die stosse, die er het mit den grauen von Veltkylich, kain rihtung mit in nemen sol, e das dem vorbenemten abt Herman vnd sinen nahkomen, ob er enwar, ain reht wideruert vmb die vesti ze Blattun vnd lute vnd guter, die darzu gehorent, von herr Burkarten von Ramswag, won er im die selbun vesti vorgehebt hat, du sin burgsasse ist von dem gotzhus ze sante Gallen. Ich han im ouch ze merer sicherhait diser glubd ze burgen geben die erberen lute herr Eberharten von Kungsegge minen sweher, herr Rudolfen von Swenningen minen bruder, herr Gosswin von Amptz alle ritter vnd Hainrichen den Wolfegger burger ze Rauenspurg mit solicher beschaidenhait vnd gedinge, war das ich im die brieue nut vollefurti vnd antwrti vffen das vorgeschriben zil, wenne er ald sin nahkomen, ob er enwar, darnah die vorgeschriben burgen ermanet ze huse ald ze houe ald vnder ogen mit sinem botten ald mit brieuen, so son su sich inrunt den nahsten aht tagen nah der manung antwrten mit ir selbes libe in die stat ze Rauenspurg ald in die stat ze Lindow in offenr wirt huser vnd da reht giselschaft laisten vnd son niemer dannan komen an des vorgenanten abt Hermans ald siner nahkomen willen, ob er enist, e das die vorgenanten brieue im ald sinen nahkomen vollefurt vnd in geantwrt werdent. Des hant die vorgenanten burgen gesworn iegliche besunder ainen geleiten aid ze den hailgen. Ich vergih ouch fur mich vnd fur min erben, das ich gelobt han, dis burgen zelosenne von allem schaden, in den su koment von diser burgschaft wegen. Vnd ze ainem waren vrkunde vnd stater sicherhait aller der vorgeschriben dinge vnd gedinge henk ich min insigel an disen brief. Wir die vorgenanten burgen Eberhart von Kungsegge, Rudolf von Swenningen, Gosswin von Amptz alle ritter vnd Hainrich der Wolfegger veriehen ainer gantzer warhait aller der vorgeschriben dinge vnd henken ouch ze ainer merun sicherhait vnsru insigel an disen brief. Der geben ward ze Lindow in der stat, do man zalt von gottes geburt druzehenhundert jar, viertzeg jar, darnah in dem funften jar, an dem nahsten samstag vor aller hailgen tage."}
{"text": "Allen den, die disen brief ansehent lesent oder horent lesen, kunden wir Cunrat vnd Hainrich die Maiger von Obrendorff gebruder vnd veriehen offenlich mit disem brief, das wir baid vnd ietwedre besunder mit guter vorbetrahtung vngebunden vnd vngeuangen gelert aid ze den hailgen gesworn haben mit vfgehepten vingern vmb die vanknust, als vns die fursichtigen wisen der burgermaister vnd die burger ze sant Gallen in ir stat gehaimot vnd geuangen hattent von des wegen, das wir iren burgern ir vich genomen hattent, des selben burgermaisters vnd der burger aller gemainlich ze sant Gallen vnd aller dero, die an der selben vanknust dehain schuld gehept hant, luter vnd gut frund ze sinne vnd die selben getat vnd vanknust gen inen noch gen niemann, wer daran dehain schuld gehept hat, niemer ze aferrenn weder mit worten noch mit werken weder mit geriht noch an reht noch in kain wis vnd inen frund ze frunden darvmb ze gewinnenn an alle geuarde, vnd haben inen hieruber ze merer sicherhait zutz vns ze wern geben dis nachgenemten vnser ohen Bartholomen Blarrer vnd Hainrich, Fridrich vnd Blarrer die Blarrer gebruder, Hainrich den Scherer vnd Cunraten sinen sun, alle burger ze sant Gallen, die hant inen gelopt, war, davor got sie, das wir vnser ait vbersehint vnd die selben vanknust vnd getat iemer afertint ald ieman von vnsren wegen vnd dis geswornen fruntschaft brachint in dehain wis, das su danne ir vientschaft an vns legen vnd vff vns stellen sont mit allen den dingen vnd in aller der wise als die selben burger ze sant Gallen. Vnd des alles ze offemm waren vrkunde vnd ze ainer staten sicherhait aller vorgeschribnen dinge vnd gedinge so haben wir Cunrat vnd Hainrich die Maiger von Obrendorff da vorgenemt vnsru insigel offenlich gehenkt an disen brief. Darnach veriehen wir die vorgenemten Bartholome Blarrer, Hainrich, Fridrich vnd Blarrer die Blarrer, Hainrich Scherer vnd Cunrat sin sun wern, alz vorgeschriben stat, offenlich, das alles das war ist, das von vns da vorgeschriben stat an disem brief. Vnd des ze merer sicherhait so haben wir och vnsru insigel gehenkt an disen brief. Der ist geben ze sant Gallen an dem nahsten samstag vor sant Valentins tag, do von Cristus geburt warent druzehenhundert jar vnd darnach in dem dru vnd sibentzigosten jare."}
{"text": "Ich Hainreich vnd Jans vnd Dyetreich pruder di Wurmtaler vnd ich Chunigunt und Katrey ir Swester all Dytreichs chind von Ebelsperch wir vergehen vnd tuen chunt vnuerschaidenlich allen den, di disen Prief sehent oder horent lesen, di nu sind oder hernach chumpftig werdent, Daz wir mit wolbedachtem muet zder czeit, do wir iz wol getuen mochten, nach rat vnsrer nachsten vrevnt vnd mit guetem willen vnd gunst vnserr iungerr prueder Wolfharts, Wilhalms vnd Otachers vnd aller vnsrer erben verchauft haben ledichleich zway aygen dacz Reut gelegen pey dem Lueghof in Schonheringer pfarr vnd zwelf schilling Gelts sind, mit allev, vnd dar zue gehort, versuecht und vnuersuecht, dem Ersamen Gotshous daez sand florian vnd der Samnung da selb vmb fumf vnd dreizzk pfunt phenning gaebiger Wienner Munnzz, der wir gancz vnd gar gericht vnd gewert sein mit sottaner beschaidenhait, ob iemant waer vnderr allen vnsern erben, der nach dem egeschribenn aygen sprechen wolt mit recht oder an recht, der schol dem vorgenanten Gotshous geben Sechczig pfunt pfenning newer wienner Munss an sand Jacobstag vnd schol mit denselben pfenning di egenanten aygen ledigen vnd losen von dem vorgeschriben Gotshaus vnd der Samnung dacz sand florian, wir schullen vnd wellen auch vnd vnser erben der egenanten aygen gewer sein des vorgeschriben Gotshous vnd der Samnung an aller stat vor recht, swo in des durft geschicht, wo wir in des ab gingen, des si dhainen schaden naemen oder mochten nemen, den schull wir in ab legen vnd widercheren. Daet wir des nicht, daz schullen sev haben auf vns vnd auf aller vnsrer Hab, di wir haben in dem land dacz Osterreich. Daz der chauf vnd di wandlung also stet vnd vnuerchert beleib, dar vber geben wir, ich vorgenanter Hainreich vnd Jans di Wurmtaler disen prief versigelt mit vnsern anhangunden Insigeln, vnd wand vnser junger Prueder vnd Swester aygner jnsigel nicht habent, habent si gepeten dienstleich mit sampt vns den erbern vnsern genaedigen herren, hern Eberharten von Walse zden zeiten oberisten Houptman ob der Ens, daz der auch sein jnsigel dar an gelegt hat. Des priefs sind all di in sehent oder horent lesen ; Der gegeben nach Christs gepurd ist vber Drevzehen Hundert jar, dar nach in dem Sechs vnd Vierczkisten jar an vnser Vrawen Tag zder Liechtmisse."}
{"text": "Allen den, die disen brief ansehent lesent oder horent lesen, kunden vnd veriehen wir Bertolt der Kessler vnd Elsbetha vom Stain sin elichi wirtinn fur vns vnd alle vnser erben, das der erwirdig vnser gnadiger herr abt Geori abt des gotzhus ze sant Gallen du vier phunt phenning jarlichs geltes, du vnser gewert phant warent von sinen vordem vnd dem vorgenemten gotzhus, gantzlich vnd gar von vns erledgot vnd erloset hat nach vnserm willen mit vier vnd drissig phunt phenning guter Costentzer muns, die wir darumb bar von im enphangen vnd genomen habin, vnd darumb so entzihen wir vns mit disem brief fur vns vnd alle vnser erben aller ansprach vnd reht, so wir zu den vorgeschriben vier phunt phenning geltes ie gehatten ald iemer gewinnen mohtin, vnd war, das wir ald vnser erben vmb die selben vier phunt phening geltes dehainen brief hettin ald iemer fundint, die selben brief sont gantzlich vnnutz vnd vnkreftig sin vnd dem vorgenemten abt Georien vnd sinen nachkomen vnd dem gotzhus ze sant Gallen vnschadlich. Vnd des alles ze ainem offenn vrkund vnd gantzer sicherhait so haben wir die vorgenemten Bertolt vnd Elsbetha sin elichi wirtinn fur vns vnd alle vnser erben vnsru insigel gehenkt an disen brief. Der geben ist ze sant Gallen an dem nahsten samstag vor sant Johans tag ze sungihten in dem jar, do man zalt von gottes geburt druzehenhundert jar vnd darnach in dem zwai vnd sehszigosten jar."}
{"text": "Wir Jans von Ror tun chunt allen den, di disen prief heorent und saechent, daz Walchun, Gundachers chnecht des ammanes daz dem obern Ror, ermant hat sines erbetz unt sines raehtes an dem gut auf dem perg daz obern Ror dem Probst chunraden daz Ranshouen, vnt hat der Probst im sine raeht erchant unt hat walchun daz saelbe erbe verliehen mit der beschaidenhait, daz der Probst unt daz goteshaus ze Ranshouen nicht engelten shuln, was Walchun mit reht oder mit gewalt wirt angesuchet umbe daz saelbe erbe, vnt shol auch der Probst vnt daz closter ze Ranshouen niht gewer sien Walchunes des erbes. Walchun shal daz erbe nieman geben ze chauffen, ob er sien niht verwesen mag, den nach des Probstes willen, unt shal auch Walchun ain hausvrauwen nem nach des Probstes willen von Ranshouen. daz der beshaiden geliuib Walchun iht gelangen muog, so hab mir diesen prieff mit unserm insigel geben Ranshouern zv ainem vrchunde unt zv ainem zevg vber die sach. des sint zeug vlrich der rot, leutolt der pernauwer, Pernhart von Achlieten, Wolfper der paier, Otto zertael, vlrich der Shich vnt anter erber zeug, daz ist geshaechen von Christ geburt tausent iar unt zwai hundert iar unt an dem sechs unt hotzg iar an sant mertines tag daz dem obern Ror."}
{"text": "Ich Gotfrid der Sebech und mein erben wir vergehen und tun chunt allen den die disen brief lesent oder horent lesen, die nu lebent oder hernach chunftig sint, daz wir mit unser erben gutem willen und gunst nach unser pesten freunt rat und mit wol verdachtem mut, ze der zit do wir ez mit recht wol getun mochten, recht und redlich ze einem wider waechsel gegeben haben dem erbern herren hern Wolfharten ze den ziten pharrer datz Sant Christofen und seinem gotzhaus und seinen nachchomen unsers rechten aigens sechs und sibenzig wienner phening geltz gelegen in Alten Lengenpeker pharr auf einer mule und haizzet an der Stetten mit allen den nutzen und rechten als wir die selben sechs und sibenzig phening geltz in aigens gewer her pracht und inne gehabt haben, also daz der vorgenant her Wolfhart pharrer datz Sant Christofen und sein nach chomen die selben sechs und sibenzig phening geltz sullen furbaz lediclichen und vreilichen haben und allen irn frumen da mit schaffen als in daz aller pest wol chum und fueg an allen irsal. Da wider so hat der vorgenant her Wolfhart pharrer datz Sant Christofen mir egenanten Gotfriden dem Sebechen und meinen erben ze einem wider waechsel gegeben seins rechten aigens und seins gotzhaus vier und sibenzig wienner phening geltz gelegen ze Obern Tampach bei dem haus ze Paungarten auf einer hofstat, da mit furbaz allen unsern frumen schaffen, verchaufen versetzen und geben swem wir wellen an allen irsal. Wir sein auch ich e genanter Gotfrit der Sebech und mein erben dez vor genanten hern Wolfhartz pharrer datz Sant Christofen und seiner nachchomen der sechs und sibenzig phening geltz ir recht gewern und scherm fur alle ansprach als aigens recht ist und dez landes recht in Oesterich. Waer aber daz in mit recht an dem selben scherm icht ab gieng, daz sol er und sein nachchomen haben auf den e genanten vier und sibenzig phening geltz, die er mir und meinen erben ze widerwaechsel gegeben hat. Und daz der wider waechsel also staet und unzeprochen beleib, dar uber so gib ich vorgenanter Gotfrit der Sebech dem e genanten hern Wolfharten pharrer datz Sant Christofen und seinen nachchomen fur mich und fur mein erben den brief zue einem offen urchund ditz wider waechsels versigelt mit meinem insigel und mit meins suns insigel hern Ruprechtz dez Sebechen, der dez widerwaechsels gezeug ist, mit seinem an hangenden insigel. Der brief ist geben nach Christes gepurt dreuzehen hundert jar, dar nach in dem ains und sechzigosten jar, des mittichens an sant Gyligen tag."}
{"text": "Wier Rudolff der vierd von Gotes gnaden ertzhertzog ze Osterreich ze Steyr ze Kernden herr ze Krain auf der Marich und ze Porttnawe graf ze Habspurg ze Tyrol ze Phiert und ze Kyburg marichgraf ze Purgow und lantgraf in Elsazz bechennen und tun chunt, daz wier haben angesehen geistleiche zucht und gotliche lieb der erbern leut unserr lieben andechtigen probst Weygandes von sand Florian und der korherren daselbs und haben in dadurch und darumb daz si dester fleizzichleicher aller unserr vordern in ierem pet gedenchen und umb unser unserr lieben hertzoginn unser pruder und unserr erben seld und hail dest entzichlicher hintz Got bitten, die gnad getan und tun ouch mit disem brief, swenn si und ier gotzhaws ein haws in der stat ze Ens chouffent oder gewinnent, daz dann si und ier nachkomen ewichlich darinn frey und ledig sein vor aller purgerstewr schatzstewr ungelt wacht und aller anderr vordrung und ansuchung wie di genant ist also, daz si von dem egenanten haws das si chouffent oder gewinnent, nichtz nicht leiden sullen mit der stag und mit den purgern ze Ens weder von der stat wegen noch von ier selbs wegen. Und wer ier wiert darinnen ist, den sullen die purger noch jeman ander umb derselben klosterherren geschefft wider die vorgenanten freyung nichtz besweren an geverd. Hiet aber derselb wiert von sein selbs wegen dhain arbait oder wandel, davon sol er mit der stat leiden als dann pillich und recht ist nach der vorgenanten unserr stat recht. Und des ze urchund gehen wier disen brief besigelt mit unserm grozzen furstlichen insigel. der geben ist ze Wienn an freytag nach sand Urbans tag nach Kristes gepurd drewtzehenhundert jar darnach in dem drew und sechtzigisten jare unsers alters in dem vier und zwaintzigistem und unsers gewaltes in dem fumften jare. Wir der vorgenant herzog Ruodolf sterken disen prief mit dirr underschrift unser selbs hant."}
{"text": "Allen, die disen brief lesent oder horent lesen, kunden wir Amor von Luterberg ritter vnd Jacob sin elicher sun vnd veriehint offenlich an disem brief, daz wir mit gesundem libe mit guter beschaidenhait vnd mit wolbedahtem sinne dise nach gescriben lute Cunraten vnd Walthern Weldelin gebruder, Adelhaidun dez selben Cunratz Veldelins elichun wirtenne vnd Cunin sinen elichen sun, du alllu vieru vnser aigen warent, reht vnd redelich habint verkoffet vnd ze koffen geben dem erwirdigen vnserm genadigen herren abt Herman dez gotzhuses ze sant Gallen an dez selben gotzhus stat vnd ze dez selben gotzhus handen vmb daz ligend gut halbes, daz Cunrat vnd Walther die vorgescriben Veldelin gebruder von iro vatter ald muter ge erbet hant, ez sie aigen ald lehen, daz selbe ligent gut halbes vns die vorgenanden Veldelin gebruder reht vnd redelich geben vnd geuerteget hant, als vns benugt vnd vor geriht ertailet wart, vnd habint och wir Amor von Luterberg ritter vnd Jacob sin elicher sun die vorgescriben lute ledeklich vf gen vnd gebint su och vf mit disem brief an dez vorgenanden vnsers genadigen herren abt Hermans dez gotzhus ze sant Gallen hand an dez vorgescriben gotzhus stat. Wir habint och gelobt, der selbun lut vnd koffes wer ze sin nach reht, wa sin daz vorgescriben gotzhus ald an herre dez selben gotzhus bedurfent ald notdurftig sint vf gaistelichem ald weltelichem geriht, vnd entzihent vns mit disem brief aller der reht vorderung vnd ansprache, so wir ald vnser erben ald nachkomen ie an denan vnd zu denan vorgescribenen luten hettunt ald gewnnent ald wir hie nach dar zu immer han ald gewinnen mugint ald mohtint vf gaistelichem ald vf weltelichem geriht ald an reht dehainen weg. Vnd ze merer sicherhait aller vorgescribener ding, daz du stat vnd vnwandelbar sient vnd belibent nu vnd hie nach, so henken wir Amor von Luterberg ritter vnd Jacob sin elicher sun vnseru insigel an disen brief. Dis geschach vnd wart dirre brief gen ze Wil in der stat, an dem nahsten mantag vor vnser vrown tag ze der liehtmisse, do man zalte von gottes geburt drutzehenhundert jar, dar nach in dem ahtoden vnd vierzigosten jare."}
{"text": "Ich Herman und ich Rueger geprueder di Pitterolf ze Rapp verjehen offenbar mit dem brief allen lewten, das wir haben bestanden von dem erbern herrn herrn Dietmarn probst ze Reichersperig und von den herrn daselben iren hof zu Pramerdorf, der des gotzhaws ledigs freis aigen ist der uns geantwurtt ist stiftleich und pawleich mit aller richtigung mit der vischwaid di dartzu gehort ze pawmansrecht mit solher beschaiden, das wir den vorgenanten hof und auch di vischwaid stiftleich und nutzleich inn stillen haben und sullen auch in den jerleich verdienen und verstewrn als wir genad an in vinden rangen. Und wenn uns der vorgenante herr Dietmar probst ze Reichersperig oder wer des gotzhaws pfleger ze der zeit ist uns den vorgenannten hof mitsambt der vischwaid nicht mer mochten oder wolten lassen, so sullen wir in den hof antwurtten und auch richten mit aller richtung di dartzu gehort als lantz recht ist an all widerred, und mogen auch den hof furbas lassen mit unserm gueten willen wem si wellent, und sullen wir dann denselben wem si in lassent dartzue fuedern und nyndert bindern in khainerlay weis. Und zu urchund geben wir den brief versigelten mit unsers lieben genadigen herrn herrn Ortolfs von Waldekk und seiner mueter frawn Ann und mit des erbern manns. Otakchers des Aichperger auch insigeln di irew insigel durich unser fleizzig pet willen an den brief gehangen habent wann wir selb aygner insigel nicht enhaben. Geben nach Kristes gepurd drewczehenhundert jar darnach in dem drew und sibentzkisten jar an sand Gregori tag des heiligen pabst."}
{"text": "Wir die nachgeschriben dez hailgen richz stett Vlm, Costenz, Vberlingen, Rauenspurg, Lindaw, sant Gallen, Wangen, Buchorn, Rutlingen, Rotwil, Memingen, Bybrach, Yssni vnd Lukirch bekennent alle offenlich mit disem brief, wen gotlichu wissheit gebut vnd och naturlich recht wiset, daz alle lut gebunden sint gemeinen nuz vnd fryd ze furdrent vnd den schaden dez gemeinen guz ze wendent, da habint wir angedacht vnd angesehen vnd habint alle mit guten truwen ainbarelich vnd mit gueter vorbetrachtung mit ayden, die wir dar vf liplich ze got vnd den heilgen gesworn habint, vnd ainer lieblicher fruntschafft willeclich vnd vngeuarlich gesamnet vnd sygint dez mit anander in ain komen, also war, dez dehein herre ritter oder knecht geselleschafft oder wie der genant war vnd die stett gemeinlich aine oder me, weli danne in diser gelipt sint, bekumbern angriffen trengen oder bekumbern wend an vnsren rechten fryhaiten brieuen vnd gueter gewonheit, die wir von kungen oder von keysern habint, oder ez war mit schatzung mit versezent oder mit andren sachen, wer der war, der vns darumb beschadgot, niemmer vsgenomen, wan allein dem hailgen rich sinu recht ze tuent vnd ze habent an alle geuard, dez sollint wir die obgenant stett ainander getrulich beraten vnd beholfen sin der selben statt oder den stetten, die denne beschadgot sint, an alle geuard, alz ob ez vnser selbez sach war vnd vns allen beschehen war, vnd war, daz kein vordrung oder manung geschach von vnserm herren dem kayser den Romischen kungen ald jement andern von iro wegen, dar vmb sol sich doch kein stat vmb sollich sach versprechen noch verantwurten noch kain vortail darinne vffnemmen noch suchen, sy berueffe denne die stett alle gemainlich zu dieser buntnus vnd gelupt zusament, vnd sol die sach nach gemeiner stett ratt vnd nach dem mereren teil vnd nach erkantnus dez verantwurten vnd soll doch by dem ayd daby beliben. War aber, dz der stett deheine dar vber von iemenet angegriffen wurd, so sont die stet gemainlich den zog vnd den angriff wenden an herren vnd an iro dieneren vnd sont alle die, die den schaden getan hand ald tun woltint, angriffen an lib vnd an gut, alz verre ir vermugent ist, vngeuarlich. Vnd war, datz keiner der selbo herren diener, die den angriff tatint, selber sizen woltint, den sol man dennocht angriffen vnd schadgen, ez war denne, daz der selb schweren vnd brief vber sich selben gen wolt, dass er in vier ganzen jaren wider vnss die stett nit sin wolt in diser gelupt noch schadgen wolt. War aber, dz dehein statt angriffen wurd von einem oder von mer, wer die warint, die den andren stetten nit kundig warint, wenn denne du beschadgot stat vns den stetten den oder die verkundint, die den schaden getan hand oder hilflich dar zu gewesen sint, den vnd die sond denne aber dieselben stett, den ez verkint wirt, angriffen vnd schadgen an in selben an ir lut vnd an ir gut vngeuarlich, alz ob in selben der schad geschahen war. Vnd ware, daz dehein herre ritter oder knecht dero deheinen huseti oder houiti oder kost gab, die vns schadgent oder dz weren wolt, daz man den stetten nit kost zu furti, den sont die stett och schadgen vnd angriffen, alz vorgeschriben stat. War aber, daz kein stat angriffen wurd von der vorgenanten artikel wegen, war danne der oder die den schaden getan hettint, der angriffnen statt gesezzen vnd wolt denne diu selb statt och dar vmb angriffen vnd duht sie, dz es ir ze starck war, du macht wol den nechsten stetten zu im ruffen, daz sy in darzu beholfen warint, als manig sy duht, dz in darzu notdurfftig warint. Warint aber die, die den schaden getan hettint, einer andern stat bazz gesezzen, so mag du angriffen statt denselben stetten och gebieten, dz sy darvmb angriffent. War ez aber den ze starck, die mugent den andren stetten den nechsten och zu in ruffen vnd gebieten, vnz du sach erobret wirt vnd der schad abgelait wurde. War och daz kein statt mit gesezze belegen vnd besezzen wurd oder angriffen wurde, die soll vnd mag die nehsten dryger stett manen, daz sy ir vnuerzogenlich ze helff komint mit iren luten gezug kost vnd mit ander sachen vngeuarlich, damit sy ir statt besorgen mugent. Vnd war, daz sy dez furbaz not durfftig warint, so mugent sie die andren stett die nechsten in einer billichi och zu in manen in der selben wis, vnd waz och kost danne dar vff giengi, die kost sollint wir die stett gemeinlich liden vnd tragen ieglichu statt nach anzal ihr gewonlichen stur, vnd sont och die stet die kost, die dar vff giengi, in zwain manaden nach dem, so die stett die kost gemeinlich angeleit hand. Wele stat och kost dar liehe, du mag die andern stet wol dar vmb manen vff einen tag, vnd sont denne die kost da anlegen nach irem besten. War och, dz kein stat herre ritter oder knecht begertint in diz gelupt vnd fruntschafft ze koment, der oder die mugent daz bringen an weli statt sy wend. Dunk denne dieselben statt, daz die statt dar vmb ze manent sygint, dz mugent sy tun, vnd wez sich da die stett oder der mer tail vnder in bekemment, wie der inen vff ze nement syg, daby soll ez beliben. War och, daz vns die vorgenanten stett ein oder mer iement wolt rechen oder vigenschafft antragen vnd vmb du angriff, die in diser gelupt beschehen sint, der selben statt einer oder mer sollen wir die vorgenanten statt alle bei guten truwen vnd by vnsren ayden beraten vnd beholffen sin nach dem zit, so diu glupt ein ende hat, vnz dz diu sach vssgericht wirt. Wir habint vns och zesament versprochen, war daz wir dehein stuckh ald artikel in diser gelupt vnd fruntschafft bessren woltent, daz mugen wir wol tun, ob sich der merteil dez erkennet, doch soll dise gelupt vnd fruntschafft beliben, vnd dz wir kein stuk nit mindren sont, ez beschehe denne mit vnsserr vorgenanten stet guten vnd einbarem willen. Ez sont och vmb die vorgenanten artikel vnd stuk alle manugen beschehen gen Bybrach, ez wer denne, daz die stett ainer andren gelegen stat ze rat werdint. Ez sont auch die von Vlm vnd die von Costenz ietwedre zwen von iren raten zu dem spruch sezen vnd der ander stett ir iegelichu ainen, vnd wen wir gemant werdent, war denne, dz kein statt daran simig war vnd nit kam, alss sy gemant war, der git ieglichu statt gulden an gemeiner stett kost, vssgenomen die von sant Gallen, von Ysni, von Litkirch, von Wangen, von Buchorn, der git ieglichu guldin, vnd sol sich dez kein stat sperren, ez war denne, daz sich ain stat mit dem ayd dauon genemen moht, dz sy ehafft not geirret hett. War och, daz wir ze gott nit getruwent, dz kein stat in diser gelubt sich daran vbersehe vnd nit hielte vnd vollefurte die vorgeschriben artikel vngeuarlich, wurde du dez vber wunden mit erkantnuss dez meren tailz der stett, du solt denne geben ze poen von ie hundert pfunt hallern nach anzal ir gewonlichen stur aber an gemeinen kosten zwai hundert pfunt haller, ez war denne, dass sy sich mit ayden dauon genemen mocht, daz sy ehafft not geirret het, alz vorgeschriben stat. Vnd sol auch disu gelupt vnder vnss allen weren vnd bestan vngeuarlich hinnan vnz ze sant Georgen tag dem nechsten, der nu kunt, vnd darnach dru ganzer jar du nechsten nach anander ze zellent, ez war denne, daz ein bund vnd lantfrid ze handen giengint, die vnss vfzenement warint, dez sich die zwen tail oder der mer teil vnder vnss erkandint vnd duhte vffzenement, dz sol also beliben vnd sol der drithail denne dem meren tail daran geuolgig sein. Wir habint auch alle vorgeschriben sach stuk vnd artikel gelopt by den vorgeschriben aiden gesworne gelopt, stat ze haltend vnd ze vollefurent lutterlich on alle geuard, alss vorgeschriben stat. Datum anno domini M.CCC.LXXVI. die Vdalrici."}
{"text": "Ich Hanns von Trawn vergich offenlich mit dem brief daz mich der erwirdig furst mein genadiger Herr Her Pilgreim Erczbischof ze Salzburg, Legat des Stuls ze Rom, gantzleich wezalt vnd furderleich aus gericht hat, ze rechten tagen an allen meinen schaden, wienner pfenning Hundert pfunt, der er mir schuldig ist von der Wartung wegen meiner dienst, da mit ich im ain iar, daz sich an sand Egidij tag, der nachst hin ist, angehebt hat, wartund gewesen pin, vnd auch dasselb iar, noch wartund sein schol, Also das er mir, von derselben wartung wegen, meiner dienst, dhains soldes nicht mer schuldig ist von dem obgenanten iar, alz di brief lauttent, di wir dar vmb gen einander haben, vnd han auch dhainen schaden von derselben wartung wegen nicht genomen vntz auf heutigen tag, an geuar vnd dar uber ze vrchund gib ich den offen brief, versigelten mit meinem aigen angetrukchtem Jnsigel, der geben ist ze Salzburg an Suntag nach dem Sunnewend tag, nach Christi gepurd drew tzehen Hundert iar dar nach in dem acht vnd Sybenczigistem Jar."}
{"text": "Allen, die disen brief sehent oder horrent lesen, kunden wir Otto von Rambach vnd Vrsul min eliche tochter, dz wir durch got vnd vnser vordern vnd nachkomen selen heil willen vnser vischoczen, so wir haben in Hurden im se ze Rappreswil, die geheissen sind in fronfach enent dem Herwel, ein sechsten teil vnd ein zwelften teil des faches in nidergendem fronfach, ouch ein sechsten teil vnd ein zwelften teil des faches in vfgendem stritfach, ouch ein sechsten teil vnd ein zwelften teil des faches in nidergendem stritfach, ein zwolften teil vnd ein vier vnd zwentzigosten teil des faches in stokfach, ein vierden teil vnd ein achtenden teil des faches in vfgendem fluders, ein achtenden teil vnd ein sechszehenden teil des faches in nidergendem fluders, ein sechszehenden teil vnd ein zwen vnd drissigosten teil des faches vnd gemeinlich alle die vischenczen, die wir haben in den selben Hurden vff disen huttigen tag, als diser brieff geben ist, sy syen genempt oder vngenempt vnd wie si geheissen sind, mit allem recht, so dar zu gehort, ledig vnd loss geben haben vnd geben ouch mit disem brieff den erwirdigen geistlichen luten dem abt vnd dem conuent vnd ir gotzhus ze Ruti des ordens von Premon in Cost bistum, also dz si vnd ir gotzhus vnd nachkomen die selben vischenczen mit allem recht, so dar zu hort, furbas sond haben vnd niessen besetzen vnd entsetzen, wie in notdurft vnd komlich ist, als ir eigen gut vnbekumbert vnd vngesumpt von vns vnd vnsern erben. Wir haben vns ouch gantz enzigen vnd enczihend vns mit disem brief fur vns vnd vnser erben der selben vischenczen aller vnd jeklicher besunder aller zugehord alles rechten, so wir dar an nu oder nach in dehein wis jemer gewinnen mochten, gegen dem obg abt vnd conuent ze Ruti vnd ir kloster an geuerd, vnd haben wir dis getan mit den gedingen, das die vorg herren von Ruti vnd ir nachkomen fro Elsbeten miner elichen wirtin seligen, Margr miner tochter seligen, Wernhers von Rambachs mins vatters seligen, fro Elsbeten von Rambach miner muter seligen, Albr. mins bruders seligen, fro Annen Lentz miner ewirtin seligen vnd aller miner vordem jarzit jerlich began sond mit zwein selmessen mit vigilien vnd mit brunnenden kertzen vnd mit aller gewonheit, so man in ir closter hat zu den erwirdigosten jarziten, die si begand, vnd vff den selben jarziten sol man ouch in einer messs min vnd miner tochter Vrsulen behugt began jerlich, die wil wir leben, wenn aber got vber vns gebutet vnd wir von diser weit gescheident, so sond si vnser jarzit ouch began vff den selben tag mit den eg jarziten in aller wis, als vorg ist, vnd so uil me, das man vff dem selben jarzit drye messen haben sol, vnd sol vff dem selben tag der conuent getrost werden ze tisch mit vischen vnd win, als da gewonlich ist ze den obersten jarziten. Wer aber, das die vorg herren sumig wurden deheins jars an dem vorg gotzdienst, desselben jars sol der nutz der obg vischenzen vallen den frowen ze Wurmspach. Ich obg Vrsula von Rambach vergich offenlich an disem brieff alles des, so vorg stat, das ich das ouch mit gutem willen vnd gunst mit minem lieben vatter getan han vnd mit siner hand, vnder des insigel ich mich bind in diser sach. Des ze warem vrk so gib ich der obg Ott von Rambach fur mich min tochter Vrsulen vnd fur all vnser erben den eg herren vnd ir gotzhus disen brief offenlich besigelt mit minem eigen insigel. Der geben ist vff fritag nach Margarethe, anno domini MCCCLXVII."}
{"text": "Allen den, die disen brief an sehent oder horent lesen, kundent wir bruder Rudolf von Fridingen comentur vnd . . die bruder gemainlich des hus ze Tobel vnd vergehent des offenlich fur vns vnd alle vnser nahkomen, daz wir mit gemainem rat vnd von notdurft wegen vnsers hus verkoft hant reht vnd redlich ze ainem rehten kof den zehenden ze Lomas an korn vnd an how, den man nempt des Gebraiters zehendenden, vnd den zehenden ze Wingarten an korn, vnd sehs viertal kernen vnd zwen mut habern vs der hub ze Lomas, vnd vs dem gut ze Lomas, dem man spriht des Rudlingers gut, dru viertal kernen vnd ainen mut habern, vnd vs des Gassers gut dru viertal kernen vnd ainen mut habern, vnd zu dem hof ze Aineden zehen viertal kernen, alles Wiler messes vnd jarlichs geltes. Dis obgeschribenn zehenden an korn vnd an how vnd gelt oder guter hant wir alles ze koffen geben reht vnd redlich fur ledig aigen dem edeln herren graf Ffriderich von Tockenbvrg vnd sinen erben fur vns vnd alle vnser nahkomen vmb hundert phunt vnd sehszig phunt vnd drissig schilling alles guter phenning vnd gemainer Costentzer muns, der wir gar vnd gantzlich von im gewert sint vnd in vnsers hus redlichen nutz bekeret sint. Wir hand och dem egedahten edeln herren graf Ffriderichen die obgeschribenn zehenden an korn vnd how vnd gelt oder guter geben vnd gebent mit disem brief fur aigen reht vnd redlich mit allen zugehorden vnd mit allen in allem dem reht nutzen vnd gewonhaitten, so zu den selben zehenden von korn horet alder gehoren sol von reht oder gewonhait vnd als wirs vntz her braht gehebt vnd genossen hant, vnd mit allen den rehten, so su ietz hant oder noh funden werdent, vnd entzihent vnd verzihent vns fur vns vnd alle vnser nahkomen alles des rehten vnd ansprach, so wir oder vnser nahkomen iemer an die obgenanten zehenden gelt oder guter gehan oder gewinnen mohtind an gaischlichem oder an weltlichem geriht oder in kaines weges, daz es dem obgeschriben edeln herren . . oder sinen erben schad gesin moht. Wir bindent och vns vnd vnser hus vnd alle vnser nahkomen dar zu mit disem, daz wir diser vorgeschribener zehenden geltz oder guter reht wer sin sont an gaischlichem vnd an weltlichem geriht fur aigen vnd an allen stetten nah reht, wa sin der obgenant edel herr graf Ffriderich oder sin erben notdurftig sint. Vnd des ze warem vnd offem vrkund diser ding vnd dis koffes so henke ich der obgenant bruder Rudolf von Fridingen comentur des hus ze Tobel min aigen insigel an disen brief, zu dem wir die bruder gemainlich des selben hus ze Tobel vnsers hus insigel och gehenket hant an disen brief ze merer vestnung des obgeschribenn koffes ding. Der ze Tobel in vnserm hus geben ist, do man zalt von Cristes geburt druzehenhundert jar vnd dar nah in dem ainvndfunftzgesten jar, an dem samstag ze vsgander phingstwochen."}
{"text": "Ich Mert der Munsser vergich und tun kunt allen den die disen brief lesent oder hornt lesen, di nu lebent und hernach chunftich sinde, das ich mit meiner erben gueten willen und gunst, mit verdachtem mut, zu der zeit do ich es wol getuen mochte und mit meins perchherren hande herren Virgily des Prawnstorfer verkauft han meinem weingarten der da leit ze Grinczinge in den Lussen, des ain virtail ist, ze nechst der erberen herren weingarten herrn Reinprechts und herrn Fridreichs der prueder von Walsse, da man von dem egenanten meinen weingarten alle jar dient hern Virgily dem Prawstorffer ain halbm emmer weins ze perchrecht und ainen helbling ze voitrecht und nicht mer, den vorgenanten weingarten hann ich recht und redleichen verkauft und geben mit alle dem nucz und recht als ich inn unversprochenleich in perkchrechts gewer her pracht han, umb drew und dreizzig phunt wienner phenning, der ich gar und genzleich gewert pin, den erberen geistleichen herren probst Dietmaren des gotshauses Sande Polten, herrn Werenharten techent daselbens und herren Otten dem Hagnawr chorherre daselbens und der samnung gemaine desselben gotshauses und allen iren nachkomen furbas ledichleichen und vreileichen ze haben und allen iren frumen damit ze schaffen, verkaufen verseczen und geben swem si wellent an allen iresal. Und wand meinew zwai chinde de ich hann mit meiner ereren hausvrown vron Dyemuten, der got gnade, mit der ich den vorgenanten weingarten erarbait und gechauft hann, Symon und Elspet zu iren jaren noch nicht chomen sinde und auch noch nicht vogtpar sinde da von so hann ich vorgenanter Mert den vorgeschriben erbern geistlichen herrn fur die egenanten meine zwai chinde recht und redleichen gesaczt mit meins perkherren hant des erbern geistlichen herren pruder Chunrats zu den zeiten abt dacz dem Heiligen Chrewcz meinen weingarten, den ich gekauft hann umb die phenning, da ich den vorgenanten weingarten umb verkauft hann, der gelegen ist ze Gundramstorf am Wartperge und haisset die Pewnt, zenachst dem weingarten der da haisset der Churniger, da man alle jar von dient den herrn hinz dem Heiligen Chrewcz in iren hof ze Talaren sechs wienner phenning fur perkrecht und fur zehent und nicht mer, uber den obgenanten weingarten der da leit ze Grinczing in den Lussen zu rechten geweren und scherme fur alle ansprach, als scherms recht ist und des landes recht ze Osterreich, und auch als lange unz daz die vorgenanten meinew zwai chinde Symon zu seinen jaren chumt und das Elspet vogtpar wirt und sich des oft genanten weingarten ze Grinczing in den Luzzen ganzlich verzeihent und auf gebent mit perchherren hande, als perchrechts recht ist und des landes recht ze Osterreich. War aber das inn furbas an demselben scherm icht ab gieng, das sullen si haben auf mir obgenanten Merten dem Munsser und auf allen meinen erben und auf allem unserm gut das wir haben in dem lande ze Osterreich, wir sein lebentich oder tode. Und das diser chauf furbas also staet und unzebrochen beleibe und wand ich selber nicht aigens insigils hann darumb so gibe ich in disen brief zu ainem waren urchund und zu ainer ewigen vestung diser sache versigilten mit der vorgenanten meiner perchherrn insiglen des erbern geistleichen herren pruder Chunrats des abts dacz dem Heiligen Chreucz und herren Virgily des Prawnstorfer und mit herrn Sigharts insigil des Prunner, die diser sache gezeug sinde mit iren insiglen. Diser brief ist geben ze Wienne, nach Christes geburd dreuzehenhundert jar darnach in dem acht und virzigistem jar des nachsten eritags nach sand Philips und sande Jacobs tage."}
{"text": "Wier graf Ulreich von Schowmberg fur uns und den edeln graf Heinreichen von Schowmberg unsern lieben bruedern und fur alle unser erben verjehen und tun chunt offenleich mit disem brief, daz wir von den hochgeborn fursten unserm lieben genedigen herren herczog Rudolfen von Osterreich und seinen bruedern verricht und gewert sein ganczlich aller der geltschulde und alles des guetes so si uns von des dienstes wegen den wier in jeczund getan haben gen Fryaul und von der manschaft und dienste wegen alz wier hinder sew chomen sein, oder von dhainer andrer sache wegen schuldig waren uncz auf disen heutigen tag, wan si uns desselben geltes gar und gancz beczalt habent mit beraitem gelt uncz an vier tausent phunt und vier hundert phunt wienner phenning, die uns der vorgenant unser herre herczog Rudolff geschaffet hat auf das atnpt ze Gmunden, darumbe wier zwivalte briefe von im haben, ainen slechten schuldbrief umb die egenanten summ, daran uns phandung erloubt ist wenne wier desselben geltes nicht lenger geraten wellen, der ander briefe ist umb das egenante gelt ain gescheftbrief an die amptleut ze Gmunden, daz si uns der egenanten summe richten sullen, und uber das alles beleibent uns die vorgenanten unser herren von Osterreich noch schuldig tausent und zwai hundert phunt wienner phenning, darumb wier ouch des egenanten unsers herren hercog Rudolfs brief haben daz er uns umb dasselb gelt ledigen und losen sol von Muschen dem juden zu Perchtolczdorf, und daruber ze urchund gehen wier der vorgenant graf Ulreich von Schowmberg disen brief den obgenanten unsern herren von Osterreich fur uns den egenanten unsern brueder und unser erben versigelt mit unserm insigel. Geben ze Gorcz an mentag nach sand Dyonisytag nach Kristes gepurd drewczehen hundert jar darnach in dem ayns und sechczigisten jare. Cancell. Von Muschen dem Judem von Perchtolczdorf hat unser herre herczog Rudolf die vorgenanten von Schowenberg ouch geledigt genczlich."}
{"text": "Ich Fridreich der Ottentaler, zu den zeiten ambtman ze Medlich, des erbern Herren Graf Hermans von Cilii, vergich mit dem brief, das fur mich cham, do ich sazz an dem rechten vnd die erbern purger daselbs, ein erber mann mit vorsprechen Trawtman der Huppler, die zeit ambtman ze Medling, des erbern geistleichen hern Abt Niclos von dem Heyligenchrewtz vnd chlagt auf einen weingarten der do gewesen ist Hannsen des Stecher gelegen ze Medling vor der Chotgazzen ze nechst Hannsen dem Haubtman, do man alle ior von dint Graff Herman von Cily zwen wiener phening an sand Michels tag ze gruntdinst; vber den gruntdinst chlagt er auf den weingarten vmb fumfthalben emmer wein minner eins halben virtail rechts vbertzzins, die im nicht gedint sind waren mer wenn recht teg, vnd pat vrogen was recht wer. Do ward zu dem rechten erfunden vnd gesprochen: Man solt Christan den Stecher vnd Anna sein swester ze wizzen tun, vnd laden fur recht. Das hot man getan vnd hot sew geladen albeg ze rechter zeit, ye ze virtzehen tegen noch des Lanndes recht, alslang vnd alswer, das zwispil darauf ertailt ward mit dem rechten zwai vnd dreizzig phunt vnd mer; vnd pat vrogen, was recht wer. Do gab vrag vnd vrtail: Seid man Christan den Stecher, anna sein swester darvmb geladen vnd ze wissen hiet getan ze rechter zeit, ich sull im erber mann zwen geben, die den weingarten schawn vnd schezzen nach iren trewen, ob er tewer wer, den der vbertzins vnd die zwispil pringe, die dar ertailt auf ist worden mit dem rechten. Do gab ich im Merten den swantzz vnd Hannsen den schuster. Die chomen wider fur mich vnd sagen darumb pei iren trewn, als si ze recht solten, das si den weingarten geschawt vnd geschatzzt habent, das er fumftzehen phunt phennig wert sei vnd nicht tewr. Darnach pat er vrogen, was recht wer. Do gab vrag vnd vrtail: Seit die erbern leut den weingarten geschawt vnd geschatzzt hieten vnd auch darvmb gesagt hieten pei iren trewn, das er fumftzehen phunt wert wer vnd der vberztzins vnd die zwispil mer pringt, er sull mir meine recht geben das het er getan vnd sull ich in des weingarten gewaltig machen, furbas allen seinen frumen an seiner Hern stat domit schoffen mit verchauffen, mit versetzen vnd geben, swem er welle an alle irrunge. Vnd swem ich selb nicht aigen insigel hab, des ze vrchund gib ich im den brief versigelt mit des obgenannten gruntherren insigel, Graf Hermans von Cily, das er geben hat vber seine guter, die zu der vest ze Liechtenstain gehorent, vnd haben gepeten Stephann den rewtter, das er der sach getzeug ist mit seinem insigel, im an schaden. Der brief ist geben nach christi gepurd drewtzehen hundert iar darnach in dem vir vnd Newntzzigistem iar, des vreytags nach sand Maria Magdalene tag."}
{"text": "Allen den, die disen brief ansehent lesent oder horent lesen, kunden wir die nachgenemten Vlrich Eberhart vnd Vlrich Johans von Sax gebruder vnd veriehent offenlich mit disem brieue fur vns fur alle vnser erben vnd nachkomen von dez wingarten vnd hofstat wegen gelegen ze Rebstain in dem Rintal, den vns der erwirdig vnser gnadiger herre abt Geori abt dez gotzhus ze sant Gallen ze ainem rehten lipgedinge vnd in lipgedinges reht mit aller zv gehorde, alz in Walther salig von Englaberg ze ainem lipgedinge gehept vnd genossen hat, verlihen hat mit solicher beschaidenhait vnd in dem rehten, wenn wir baid ersterbent vnd ensint von todes wegen, daz dann der vorgeschriben wingart ze Rebstain mit hofstat vnd mit aller zv gehorde dem vorgenanten vnserm herren abt Georien vnd sinen nachkomen vnd dem vorgeschribenen gotzhus ze sant Gallen gantzlich ledig vnd los sint vnd sin sont vnd wider an su genallen, also daz enkain vnser erben noch nachkomen dannenhin daran noch darzu enhain reht vordrung noch ansprach niemer mer hant noch haben sont an gaistlichem noch an weltlichem geriht noch an reht noch mit enkainer lay ander sache an alle geuarde. Vnd ze vrkund der warhait aller der vorgeschribenen dinge vnd vergiht so habent wir die vorgenemten Vlrich Eberhart vnd Vlrich Johans von Sax gebruder fur vns fur alle vnser erben vnd nachkomen vnseru insigel gehenkt an disen brief. Der geben ist ze sant Gallen an dem nahsten mantag nach sant Gerdrut tag in dem jar, do von Cristus geburt warent druzehenhundert jar, sibenzig jar vnd darnach in dem sibenden jare."}
{"text": "Allen den, die disen brief ansechent oder horent lesen, tun ich Cunrat Kilchmatter schultheis ze Walastat kunt vnd vergich offenlich mit disem brief, daz fur mich kam ze Walastat, do ich offenlich ze gericht sas, die ersam frowe frow Vrsulla von Montfort wilent Dietrichs dez Meigers von Altstetten elichu husfro ze einem teil vnd Rudolf von Liechtensteig burger ze Wile an dez erwirdigen herren abt Georien von gottes gnaden abt dez gotzhus ze sant Gallen stat ze dem andren teil, vnd offent da die vorgenant fro Vrsulla mit fursprechen vnd sprach, daz der vorgenant abt Geori disu nachgescriben guter zins vnd gelt, die nidren burg ze Altstetten, die muli ze Altstetten, die mitlen mulen, vier pfunt sturpfenning iarliches geltez von den sunderluten, die zu der burg ze Altstetten gehorent, ein pfunt pfenning geltez von einem wingarten ze Bernag, ein pfunt pfenningen ze Altstetten, zehen schilling pfenning geltez von Gamor, ein pfunt pfenning von schaf pfennigen ze Altstetten, sibenthalb pfunt pfennig geltes von vellen vnd von gelessen von den luten, die in den hof ze Altstetten gehorent, vnd den hof ze Matzzingen, den man nemmet dez Heides hof, dv von dem vorgenanten gotzhus ze sant Gallen iro gewert pfant warent vnd si von dem vorgenanten Dietrich dem Meiger ir elichen man an erstorben waren, von ir gantzlich vnd gar erlost vnd erledigot hetti mit barem vnd bereiten silber nach der pfant brief wisung vnd nach der ansprach, so si darvmb hatte, mit Dietegans mit Vlrichs vnd mit Rudolfs ir elichen suni willen vnd gunst, vnd wari och dez selben silbers gantzlich bezalt vnd gewert an den stetten, da si vnd die vorgenanten ir suni iren schaden mit verkomen hettin, der selben guter zins vnd geltez vnd och dez pfantschatz wolti sich die vorgenant fro Vrsulla fur sich vnd fur alle ir erben vnd nachkomen offenlich verzihen vor geriht gen dem vorgenanten Rudolf von Liechtensteig an dez vorgenanten abt Georien vnd dez gotzhus stat, vnd bat mich erfarn an einer vrteil, wie si daz tun solt, als recht war vnd daz ez kraft vnd machte hetti nun vnd hernach, daz tet ich vnd ward nach miner frage erteilt mit gesamneter vrteil, daz si nam einen vogt an dez gerichtez ring, wen si wolte, vnd mit ir vnd mit dez selben ir vogez handen du vorgenanten guter zins vnd gelt vnd pfantzschatz vf gab an dez gerichtez stab in dez vorgenanten Rudolfs von Liechtensteig hand an dez vorgenanten abtez Georien vnd an dez gotzhus stat vnd ze sinen wegen, daz tet ich die vorgenant fro Vrsulla vnd nam da ze vogt den fromen man Vlrich von Griffense, dem ich och die vogtey vmb dis sache lech nach der stat recht vnd gewonheit ze Walastat, vnd da ze stet gab och du vorgenant fro Vrsulla mit bedachtem mut mit ir vnd mit dez selben Vlrichs von Griffense ir vogtez handen mit gelerten worten die vorgenanten guter zins gelt vnd pfantschatz vnd allu du recht, die si daran vnd darzu hatte, frilich vnd ledklich vf an dez gerichtes stab in dez vorgenanten Rudolfs von Liechtensteig hand an dez vorgenanten abt Georien vnd dez gotzhus stat, vnd verzech sich och dv vorgenant fro Vrsulla mit dem selben ir vogt fur sich selber fur alle ir erben vnd nachkomen allez rechten geistliches vnd weltliches gerichtez aller gewer aller vordrung vnd ansprach, so sv zu den vorgenanten gutern zins gelt vnd pfantschatz von deheiner sach wegen vntz her gehept hand oder si ir erben vnd nachkomen hinnanhin gehaben gewinnen oder erwerben mochten von recht alder von gewonheit ald von geheinen andren sachen. Die vorgenant fro Vrsulla veriach och da mit dem vorgenanten ir vogt, beschach daz dehein brief vor diser vorgenanten guter zins geltez alder pfantschatz wegen hinnanhin funden alder vsgezogen wurdin, die brief sond der vorgenanten fro Vrsellen ir erben vnd nachkomen gantzlich tod vnd vnnutz sin vnd dem vorgenanten abt Georien vnd sinen nachkomen vnd dem gotzhus ze sant Gallen vnschadlich. Vnd ze einem offenem waren vrkund vnd statten sicherheit aller diser vorgenanten ding han ich Cunrat Kilchmatter schultheis da vorgenant min insigel von dez gerichtez wegen offenlich gehenkt an disen brief, wan mir daz mit gemeiner vrteil erteilt ward. Darnach veriechen wir die vorgenant Vrsulla von Montfort wilent Dietrichs dez Meygers von Altstetten elichu husfro vnd Vlrich von Griffense ir vogt in diser vorgenanten sach ein gantz warheit aller diser vorgenanten ding vnd daz allez daz war ist, daz der vorgenant schultheis von vns veriechen hat an disem brief vnd daz an disem brief gescriben stat, vnd ze merer sicherheit aller vorgenanten ding haben wir och vnsere insigel gehenkent an disen brief. Der geben ist ze Walastat an dem nachsten mantag vor sant Michels tag, do man zalt von gottes geburt druzehen hundert jar, sibentzig jar vnd dar nach in dem dritten jar."}
{"text": "WIR Katherina abtessinn ze Slyerbach graes ordens genant cysterciensis und mitsampt uns der gemain covent aller vrawen tun kunt, umb die zwen weingerten ze Newnburg in Osterrich die do chlosterhalben gelegen sint, der ain in der Ziegelgrub zenehst dez herczogen weingarten dem Enser dez ein ganczes jeuch ist und ein drittail eins jeuchs dovon man alle jar dient vier emer weins in dem lehen ze rechtem perkchrecht und acht wienner pfening ze voytrecht dem erwern herren hern Eberharten von Cappelln und nicht mer, dann umb den andern weingarten am Aychweg zenechst pey hern Jorgen dez Tuczen weingarten gelegen dez ein ganczes jeuch ist, dovon man alle jar dient drey emer weins ze perkrecht und sehs wienner pfening ze voytrecht den gaistlichen herren von Pawmgartenperg und niht mer, die weingerten paid uns und unserm vorgenanten chloster die erwerg vrawe Elispet witib Hansen dez Hosmunds selig der weilnt purgermaister und mautter ze Pazzaw gewesen ist, von besundrer lieb wegen die si zu uns hat leutterlich durch Got iren vodern selen und allen gelaubigen selen zu einem ewigen hail ze rechtem aygen gegeben und vermacht hat, haben wir uns unser nachchomen und chloster verpuntten und verpintten uns auch mit dem prief alle die gedinge und artikel die hernach geschriben stent die die vorgenant vrawe Elispet nach rat mit guter chuntschafft hat ausgenomen ze laisten und genczlich ze volfuren an alles gever. Dez ersten ist ze merchen, daz die selb vrawe Elispet vier pfunt alter wienner pfening ze einem ewigen jerlichen zins auf die vorgenanten zwen weingerten gelegt hat mit semlich er beschaidenheit, daz wir und all unser nachkomen dem gemainen covent aller vrawen furbaz jerlich die selben vier pfunt pfening geben schullen ze den tegen als hernach geoffent wird halb in daz siechenhaus und halb in die pitancz, dovon auch wir und derselb covent alle jar vier jarteg begen schullen aygenlich yden besunder mit aim pfunt pfening nach unsers ordens rechtikeit und nach gotlicher gewonheit, darumb auch si unser und aller unser gewissen hat besweret. Den ersten jartag schull wir begen an der zwair martrer tag Crispini und Chrispiniani in der gedechtnuzz irs vater sele Merteins dez Spehers von Salczburg, den andern an der heiligen junkfrawen tag sand Agathe irem capplan hern Gotfriden, den dritten an sand Affre tag ze trost irs vorgenanten wirtes sel und den vierden an dem nehsten tag nach sand Marci tag dez ewangelisten ze hilf irr und irr vorgenanten muter sel, und umb die selben jarteg haben wir ir fur uns und all unser nachkomen verhaizzen mit unsern trewen, und ze den vorgenanten tegen schullen wir unserm covent die vier pfunt pfening geben als vor begriffen ist an alles gever. Ez ist auch mit worten ausgenomen, daz wir und unser nachkomen die vorgenanten zwen weingerten niht verchauffen mugen noch in dhein weiz verchumern die weil wir und unser vorgenantes chloster von dem heyligen stul ze Rom und von unsern stifftherren den von Waltse niht bestegt und ausgericht werden, und ob ez abgieng dez Got niht henge, so schullen die zwen weingerten nachfolgen den zwain junkfrawen Diemuten dez Holfuzzes tachter und Margareten Merteins dez Spehers tachter die wir durch Got herein zu uns in den orden genomen haben und mit den in ein ander chloster darein in denen fuglich ze varen ist gefudert und gevertigt werden. und daz schol geschehen mit hilf der abtessynn und mit zwain erwern die der vorgenanten junkfrawen nest freunt sint die daz tun schullen leutterlich durch Got. Wurd aber daz offtgenant chloster erst nach der zwair junkfraun tod zestoret so schullen die egenanten zwen weingerten gevallen an die zway siechenspital ze Salczburg und ze Pazzawe, der ain weingart in der Ziegelgrub gelegen schol volgen dem spital ze Salczburg dann der ander an dem Aichwege schol gevallen an daz spital ze Pazzawe am Rindermarkt, und die spitaler der selben spital schullen sich der egenanten weingerten dann underwinden und vollen gewalt haben domit ze tun nach der spital nucz waz si wellen, und daz schol geschehen an unsrer unser nachkomen und aller unsrer stifftherren ansprach und widerred. Und ze einem waren urchunt geben wir den prief mit unserm und unsers coventz insigeln und mit der erwern herren hern Michahels abptes ze Gocztal und seins coventz insigeln versigelt. Und ich Jorig von Waltse hern Eberharts von Waltse seligen sun der der vorgenanten chloster erster stifter gewesen ist vergich an dem prief, daz die vorgeschriben sache mit meim und meiner nehsten freunt rat und willen geschehen ist und verpintt mich auch unter meins lieben vettern insigel hern Rugers von Waltse der die zeit mein und aller meiner hab verantwurter ist die vorgenant tayding stet ze haben und nimmer dawider ze tun an gever, und hat auch ze urkund sein insigel an den prief gelegt von unser paider wegen. Der prief ist geben ze Slyerbach am pfincztag nach unser vrawen tag ze lichtmezze nach Christi gepurt drewczehen hundert jar und in dem zway und sibenczigstem jare."}
{"text": "In gotez namen amen. Allen, die nu oder har nach dizen brief sehent oder horent lezen, kund ich herr Heinr. der vogit von Fridingen ein ritter, daz Anna Cunr. von Tuhtlingen elichu wirtin vnd .. ir sun, du min eigen sint, vmbe zwei phunt Constencer muncze vnd vmbe aht Schillinge phenninge der selbun muncze, der si gewert sint volleclichen vnd die si hant becheret in ir bezzoren nucz, hant mit ir rehten vogtez hande Cunr. dez vorgenanden von Tuhtlingen vnd och mit im uf geben vnd sich erzigen mit min er gunst, getat, willen vnd mit miner hant fur sich vnd fur alle ir erben vnd ir nachkomen rehte vnd elichen an dez erwirdigen herren hern Cunr. dez probstez von Ittingen dez munsters in Constencer bistum sant Augustines ordens hant ze dez selben munsters handen allez dez erbez vnd allez dez rehtez, so si hatton oder haben mohton oder nohc han mohtin an der schupoz, du ze Obern Stamhein lit, die man da nennet du schupoz in dem bongarten, die si hatton ze erbe von dem selben munster ze Ittingen, dar och du eigenschapht der selbun schupoze horet, vnd hant och widerseit allem gerihte geischlichem vnd weltlichem, worten vnd werchen fur sich vnd ir erben vnd och allem dem mit gancer truwe, da mitte becrenket, zerdrennet oder besweret werden mohte bi teile oder an allem, swaz har an gescriben stat, vnd han och ich mich vnd min erben fur si vnd ir erben vnd och mit inen gebunden, dien vorgenandon dem probst vnd dem munster ze Ittingen vnuerscheidenlichen rehte wer ze sinne vnd och ir nachomen an gerihte geischlichem vnd weltlichem, swa vnd swenne ez in not geschiet, vnd och vzzerunt gerihtez vmbe allez, daz har an gescriben stat, mit rehter werschapht an alle geuerde. Vnd daz aber diz war, stete vnd veste belibe, so han ich ze einem rehten vrkunde dierre selbon dinge, so har an gescriben stat, vnd durch ein gancze gewarzami min ingesigel gehenchet an dizen selben brief. Dierre brief wart geben vnd geschach diz ze Dyezenhouen, an dem naehsten cistage vor sant Johans tult dez Tophers innan sunwenden, do man calte von gottez geburt druczehenhundert iar vnd dar nach in dem sehzten, do man czalte die iar cal der cinsture ze Rome in dem vierden jare."}
{"text": "Allen den, die diesen brief ansechent lesent oder horent lesen, kunden wir Herman von Landenberg von Gryffense ritter, Phaffherman von Landenberg gebruder, Peter von Ebersperg vnd Hans von Bonstetten vnd vergechen offenlich an diesem brief von der stozz missehellung vnd ansprach wegen, so junchfrow Gret hern Hansen saligen ritters des Giels elichiv tochter hat zu Wernher dem Giel ir vetter von des erbes vnd gutes wegen, so der vorgenant hern Hans Giel ir vatter salig gelassen hat, der selben stoz vordrung vnd ansprach die vorgenant Margaretht Gielin mit hern Fridrichen von Hunwil ritter ir erkornen vogtes handen vnd Wernher Gyel fur sich selber vff vns willeklich komen sint mit der bescheidenheit, wes wir vns fier oder der merteil vnder vns her vmb nach beiderteil furlegung kuntschafft briefen vnd widerred erkennent vnd vssprechent, es sigi ze der minne oder ze dem rechten, daz och dz si ze beidenteiln fur sich vnd ir erben nv vnd hienach war vnd stat halten sullent, vnd swurent och ze beidenteiln gelert eid ze den heiligen, diesen satz vnd vsspruch fur sich vnd ir erben nv vnd hie nach war vnd stat ze halten vnd dawider niemer getun noch schaffen getan weder mit geistlichen noch mit weltlichen gerichten noch ane gericht noch mit keinen andern sachen weder sus noch so ane geuerd. Vnd do si ze beiden siten diesen satzz vnd vsspruch also lopten vnd swuren stat ze halten, darnach haben wir vns alle fier einhelleklich erkennet nach beiderteil furlegung kuntschafft briefen vnd widerred vnd nach dem, alz div sach an vns komen ist, vnd vns besser dunket getan denn vermitten, vnd sprechent vnd sagent vs des ersten bi den trewen, so wir darvmb geben haben in eydes wis, was des eignen gutz ist vnd der vorgenanten Margreten Gielinen vatter salige gelassen hat, es si lut oder gut, wie dz genant ist vnd ir vatter salig harbracht hat vntz an sinen tot, daz sol alles der egenanten Margreten Gielinen des egenanten hern Hansen saligen ritters des Giels elichen tochter beliben ir vnd iran erben ane allen irrat vnd sumung. Aber sprechen wir vmb die vesti Liebenberg, diu lechen ist von vnser genadigen herschafft von Osterich nach der vrkund, so wir haben gesechen, daz die obgenant Margret Gielin bi dem teil der selben vesti beliben sol, den der vorgenant hern Hans Giel salig ritter ir vatter gehept hat an der selben vesti vntz an sinen tot, vnd waz lechen ist von Osterrich, wa diu selben lechen gelegen sint, da sol och div egenant Margret Gielin bi beliben vnd vngesumpt dar an beliben. Wir sprechent och vmb diu lechen, die lechen sint von sant Gallen, daz wir och darvmb solich vrkund gehort haben, daz die obgenant Margret Gielin bi den selben lut vnd guttern beliben sol in aller der wis vnd in allem dem rechten, alz ir vatter salig hern Hans der Giel ritter an si bracht hat, an allein waz daz kamerlechen anrurret vnd sich enphindet, daz darzu gehoret, daz sol dem obgeschriben Wernher Giel zu gehoren vnd beliben ane allen irrat vnd sumung, vnd sol div egenant Margret Gielin da mit nit ze schaffent haben in keinen weg si noch ir erben. Aber sprechen wir vnd heissent, waz des farenden gutz vnd phender hern Hans salig ritter der Giel gelassen hat, daz sol och der egenanten Margreten der Gielinen beliben. Weri och, daz Wernher Giel dez selben varenden gutz vtz verzert oder vertan het, daz sol er der egenanten Margreten Gielinen oder iren erben, ob si enweri, widertun vnd widergeben hinnan ze dem nechsten sant Michels tag, der nun nechst kumpt nach dem tag, alz dierre brief geben ist, bi dem eid, so er dar vmb gesworn hat, ane alle geuerd. Och sprechen wir vmb die lechen von Toggenburg vnd vmb die lechen von Klingen, waz der lechen ist, die si in gemein genossen hand, daz die selben lechen Wernher dem Giel ellu zugehoren sond vnd im beliben sond, vnd sol diu obgenant Margret Gielin da mit mut ze schaffent han. Vnd sprechen och vmb ellu diu manlechen, die die Gieln von der hand lichent, dz die och Wernher Gieln beliben sond, vnd sol si liehen vnansprechig von der obgenanten Margreten Gielinen vnd von iren erben. Aber sprechent wir vmb die brief, die si beidenthalb hand, es si ze Bubicon oder ze Ruti ald anderswa, wa si liegent oder wa si gelegen sint, daz och da ietwederteil sin brief nemen sol, die im sunderlichen zugehorent, vnd sol och ietwederteil den andernteil daran vngesumpt lassen, waz aber gemeiner briefen ist, die beidenteiln zugehorent, da heissent wir vnd sprechent, daz si die selben brief ze Bubicon ze Ruti oder wa die selben brief ligent an den selben stetten lassen ligen ald aber anderswa hinlegint ze iren gemeinen handen, also ferre wederteil der selben briefen bedurf ze keinen sinen sachen oder noten, daz er die wol mag nemen, also mit der bescheidenheit, daz er vertrost, die selben brief wider ze antwurten an die stett, da si vor gelegen sint, oder an die stette, dannan si komen sind, vnd och iedwedremteil vnschedlich. Wir sprechent och vnd heissent vch ouch bi den eiden, so ir beidenthalb gesworn hand ze den heiligen, diesen vsspruch war vnd stat ze halten vnd ze volfurren in allen stuken, alz da vor geschriben stat, vnd da wider niemer getun noch schaffen getan weder mit geistlichen noch mit weltlichen gerichten noch ane gericht noch in keinen weg, so iemant erdenken kan nv noch hienach. Vnd heruber ze einem offenem warem vrkunde, das dies alles war vnd stat belib nv vnd hienach, so geben wir die vorgenanten fier Herman von Landenberg von Griffensee ritter, Phaffherman von Landenberg von Griffense gebruder, Peter von Ebersperg vnd Hans von Bonstetten dirre vsspruch brief zwen gelich von beiderteil bette wegen mit vnsern insigel offenlich besigelt. Wir die vorgenanten Margret Gielin hern Hansen saligen ritters dez Giels elichiv tochter vnd Wernher Giel vergechen offenlich mit diesem brief alles des, so for von vns an diesen briefen geschriben stat, vnd loben es och alles war vnd stat ze halten vnd ze volfuren bi den eiden, so wir vor hervmb gesworn haben, vnd dez ze vrkunde so haben wir vnsri insigel an dies vsspruch brief gehenket. Ich der obgenant Fridrich von Hunwil ritter vergich och an diesen briefen, daz die egenant Margret Gielin alles daz, so an diesen briefen geschriben stat, mit miner hand willen vnd gunst getan hat, vnd dez ze vrkund so han ich och min insigel in vogtes wis von ir bette wegen mir vnd minan erben vnschedlich och an dis vsspruch brief gehenket, die gelich geben sint ze Winterthur an der nechsten mitwuchen nach sant Verenen tag des iares, do man zalt von gottes geburt druzechenhundert jar, dar nach in dem sybentzigestem jare."}
{"text": "Allen den, die disen brief ansehent oder horent lesen, kunden wir der vogte vnd der rat ze Rapreswil vnd veriehen offenlich an disem brief vmb die stosse vnd misshellunnge, so der erwirdig geistliche vnser gnediger herre abte Johans dez gotzhus von Pfeuers sant Benedicten orden in Curer bystum gelegen vnd herr Rudger von Hasel kilcherre ze Jonen mit enander gehebt hatten vntz vf disen hutigen tag, als dirre brief geben ist, von etlicher zehenden vnd guter wegen, als hie nach geschriben stat. Der selben stosz si ze beiden teilen vf vns kamen willeklich, also daz wir dar vmb von ietwederm teil ein kuntschaft verhorren solten, vnd wedre denn du bessren kuntschaft het, der solt sin geniessen vnd da bi beliben. Vnd sint dis du guter, dar vmb wir kuntschaft verhort haben vnd der zehende der selben guter gen Busskilchen gehort. Des ersten von den inren Grutzen, daz da der zenhende halber gen Busskilchen gehort vnd halber gen Jonan, vnd vmb ein aker lit ze Busskilch, den man nemt der Vade aker, dz da der selb zende gen Busskilchen gehort, vmb ein aker stosset vf an du vad zu dem obern turlin, vmb zwen aker des spitals Turli aker, vmb ein aker lit an dem Turli aker vnd gat vber den weg, vnd vmb ein aker lit an dem selben aker, vmb ein aker stosset an du widmen vnd andrunt an dz turli bi dem hag vnd vmb ein aker stosset an du Jonan vnd andrunt an dez Hadlers gut vnd vmb ein aker, der vor dem Schachen gelegen ist, was obrent den march steinen ist, dz zendot gen Busskilchen, vnd daz nidrent den march steinen zendot gen Jonan. Dis vorgenanten aker alle die zendent gen Busskilchen. Vnd vmb ein aker lit an Jonar veld bi dem bome, was da ob dem selben bome gelegen ist bi einer juchart einer guten ane geuerde, dz hort gen Jonan, vnd daz nidrent dem bome hort och gen Jonan, hier vmb haben wir ein kuntschaft verhort. Vnd ist och dez obgenanten abtz kuntschaft du besser gesin, als si bi geswornen eiden geseit hand vnd och anders nit wusten noch nie vernomen hand. Vnd sind dis die erbern lut, die dar vmb gesworn vnd geseit hant von ieklichem stuk vnd aker, als vorgeschriben stat. Dez ersten bruder Johans Banwart meister in dem spital ze Rapreswil, Rudi Leman von Busskilch, Ebli Schuchter von Kempraten, Hans Svmber, Erni Svmber gebruder, Heinr. Bleicher, Erni Loper von Jonan, der sigrist von Busskilchen, Cuni Swartz, Cuni Wenk von Jonan, Heini Amptz vnd Heini am Stein. Vnd haben och das von beiden teilen bi guten truwen verhort von ieklichem stuk an daz ander, als vor geschriben stat. Vnd was obrent dem bome als vor beret ist in Joner veld gelegen, der zend hort gen Busskilchen an du juchart aker, du gen Jonan zendot. Vnd dez zu einem warem vrkunde vnd zugsame vnd gantzer sicherheit alles, so vor geschriben stat, so haben wir der vogt vnd der rat ze Rapreswil der selben vnser stat insigel offenlich gehenkt an disen brief. Der geben ist an dem meijen tage in dem jar, do man zalt von gottez geburt druzehenhundert vnd sechs vnd sibentzig jar."}
{"text": "Ich Hainreich von Nydernpauchenlach vnd mein hausvrow Elspeth wir veriechen offenbar mit disem prief, daz wir mit allen vnsrer erben gutleichen willen vnd wart vnser gvt daz viertail auz der Synhveb datz Nydernpauchenlach gesetzet haben ze ainem rechten satze mit allen den nutzen, div durch recht dar zv gehorend ze holtz, ze veld, versuecht vnd vnuersuecht, Elbleyn von Wang vnd seiner hausvrowen Salmeyn vnd ier bayden erben vmb zwelif pfvnt Wienner pfening also, daz daz vorgenant gvt vngelost schol sein vier jar, vnd nach den vier jarn so schol jerichlichen div recht loszeit sein an vnsern vrowen tag ze der Lyechtmess vor acht tag oder hin nach ocht tag. Wer aber, daz der vorgenant Elbel oder sein hausvrdwe oder ir erben der vorgenanden zwelif pfvnt pfenning von not nicht lenger enpern mochten, so schullen siv der bechomen von dem egenanden gvt nach des erbern herren rat Abpts von Lambach. Daz disev red stet gantz vnd vnzebrochen beleih, darvber geben wir in disen prief versigelten mit des erbern herren jnsigel Abpt Chvnrades ze den selben zeiten herre ze Lambach, wand daz gut von dem selben gotzhaus ist. Der brief ist gegeben, da von Christs purt ergangen warn drevtzechenhvndert jar, dar nach in dem syben vnd viertzikisten jar an der heyligen vnd rainen jvnchvrow sand Lvcein tag."}
{"text": "Wir Albrecht und Leupolt gebruder von Gotes gnaden herczogen ze Osterreich ze Steyr ze Karnden und ze Krain herren auf der Windischen Mairich und ze Portenaw grafen ze Habspurg ze Tirol ze Phirt und ze Kyburg marichgrafen ze Burgow und lantgrafen in Elsazze verjehen bechennen und tun chunt offenlich mit disem briefe, daz wier durch bette willen des hochwirdigen fursten unsers lieben ohems hern Ludweiges byschofes ze Babenberg und durch wol verdiente gunst und gnade des erbern weisen unsers besunder lieben Dyetzen marschalichs der stift und des gotzhauses ze Babenberg zu wirden zu nucz und zu gemache dem erbern unserm getrewn andechtigen Gundelochen Marschalich des egenanten Dieczen bruder der jeczunt pharrer und spitaler ist des goczhauses und spitals an dem Pyern in Pazzower bystum bestettet haben wizzentlich und bestetten ouch mit disem briefe recht und redlich dem jeczgenanten Gundelochen zu dem egenanten seinem goczhause und spital an dem Pyern alle die freyhait recht genad und gute gewonheit die dasselb goczhaus und spital alle pharrer und spitaler daselbs von alter gehebt und herbracht habent von unsern vorvordern in aller der mazze, als daruber lauttent und weisent derselben unserer vorvordern hantfesten und briefe die nu zeleczt der hochgeborn furst seliger gedechtnusse herczog Rudolfen von Osterreich dem Got genade mit seinem briefe versigelt under seinem grozzen furstlichen anhangenden insigel yetweder seit gepildet ernewt und bestettet hat, wan wir gutlich und gerne gegunnet haben und gunnen dem egenanten spital und spitaler aller der freyhait und rechten gnaden und guten gewonheitten die an demselben briefe begriffen sind an alles gever. Mit urchund dicz briefs versigelten mit unsern grozzen furstlichen anhangenden insigeln. Geben ze Wienn an sand Agnesen tag nach Kristes gepurd dreuczehenhuudert jar darnach in dem acht und sechczigisten jar. D. d. in consilio magister curie Wolfgangus et Wehinger magister camere."}
{"text": "Ich Hadmar der Messenpekch vnd ich Agnes sein hausvrow Wir vergehn fur vns vnd fur alle vnser erben vnd tun chunt allen den, die den brief lesent oder horent lesen, die nu lebent vnd hernach chunftig sind, daz wir mit aller vnser erben gutem willen vnd gunst, mit verdachtem mut vnd mit gesampter hant, zu der zeit, da wir es wol getun mochten, Recht vnd redleich verchoufft vnd gegeben haben vnsers rechten aigens zwai phunt wienner phenning gelts gelegen ze Geroltzteun auf einem halben lehen behausts guts vnd auf einem halben lehen vberlent vnd die man auch ierleich dient ain phunt an sand Michels tag vnd ain phunt an sand Jorgen tage vnd waz zu de egenanten gutern gehoret ze ueld vnd ze dorffe ez sei gestifft oder vngestift, versuecht oder vnuersuecht, wie so daz genant ist, mit allen den nutzen vnd rechten als wir dieselben zway phunt gelts den Geistleichen Herren . . dem Abt vnd dem Conuent datz dem Chottweyg mit recht in der Hofschrann ze Wienn anbehabt haben, als der behab brief sagt, der vns daruber geben ist, vnd als wir si in aigens gewer herpracht haben, Vmb ains vnd zwaintzig phunt wienner phenning, der wir gantz vnd gar gewert sein, Den erbern Geistleichen herren Abt Cholmann datz dem Heiligen Chreutz vnd dem Conuent gemain daselbens vnd allen irn nachkomen furbaz ledichleich vnd vreyleich ze haben vnd allen irn frumen damit ze schaffen, verchouffen, versetzen vnd geben, wem si wellent an allen irrsal. Vnd sein auch wir ich egenanter Hadmar der Mezzenpekch vnd ich Agnes sein Hausvrow vnd alle vnser erben vnuerschaidenleich der vorgenanten zwau phunt gelts der erbern Geistleichen heren datz dem Heiligen Chreutz vnd allen irr nachkomen Recht gewer vnd scherm fur alle ansprach, als aigens Recht ist vnd dez Landes recht ze Osterreich. Wer aber, daz in an denselben zwain phunt gelts iecht abgieng mit Recht, waz si dez schaden nement, daz sulln wir in allez aufrichten vnd widercheren an alln irn schaden, Vnd sulln auch si daz haben auf vns vnuerschaidenleich vnd auf allen vnserm gut, daz wir haben in dem Lande ze Osterreich, oder wo wir es haben wir sein lebentig oder tod. Vnd daz der Chawf furbaz also stet vnd vnzerbrochen beleib Darumb so geben wir in den brief zu einem waren vrchund der Sache, versigilten mit vnserm Insigil vnd mit der erbern heren Insigil hern Perichtolts von Pergaw, die zeit Hofrichter in Osterreich vnd hern Rudolfs von Stadekke vnd mit der erbern Lewt Insigiln, Pauln dez Pawerberger, die zeit dez Rats der Stat ze wienn, Albrechtes des Ramperstorffer, purger ze wienn vnd Heinreichs von valchenberch, ze den zeiten Hofschrannschreiber in Osterreich, die wir dez gepeten haben, daz si der sache zeugen sint mit irn Insigiln In an schaden. Der brief ist geben ze wienn nach Christes geburt dreutzehn Hundert Iar darnach in dem acht vnd sechtzgisten Iar, des Phintztages in den Quatembern ze Phingsten."}
{"text": "Ich Fridereich von Walsse von Drosendorpf ze den cziden chamermaister des hogepurnen fuersten herczogen Rudolfs ze Osterreich ze Steyr vnd ze Kernden vergich und tun chund, daz ich hern Eberhart von Chappellen und seinen erben di lehenschaft ze Swertperg und all di rechten di ich daran han von meiner wierttinnen wegen Claren hern Leutolds tochter von Chonnring dem Got gnad, gegeben han ze chauffen und pin auch des chauffes ir gewer an aller der stat do in des durft geschicht mit recht, und schol in auch daz auzrichten, mit urchund des briefs versigilt mit meim anhangunden insigil. Des ist gezug her Chadolt von Ekhartsaw mit seim anhangunden insigil. Der brief ist gegeben nach Christs purt dreuczehen hundert jar darnach in dem neun und fumfczigisten jar an sand Erhartstag."}
{"text": "Ich Chunrat der Grassmugler, die zeit amptman der erbern herren von Pawngartenperg, vergich und tun kunt allen den, die den brief lesent oder horent lesen, daz fur mich chom, do ich an dem rechten saz, der erber man Thoman von sand Mertten, die zeit spitalmeister in der purger spital ze Newnburkch klosterhalben, und klagt do vor mir mit versprechen und auch mit urkundbriefen gegen ainem weingarten gelegen in dem Wolfgraben, des ain drittail ains jeuch ist und leit zenechst Fridreichs des Zistel weingarten und do man alle jar von dient dem herren von Pawngartenperg ain emmer weins ze perkrecht und zwen phenning ze voytrecht und an zehen phenning aindlef schilling phenning geltes purkrecht in der purger spital daselbs ze Newnburch, als ir brief sagt, und nicht mer und klagt auch der egenanten Thoman der spitalmeister hincz dem egenanten weingarten umb die egenanten aindlef schilling mynner zehen phenning geltes purkrechts, als sein brief sagt, und meldet auch seinew zwispilde und darauf alle sein teg und furgeng rechtleich und genczleich und liez auch als offt furbot darumb werden allen den, den man es ze recht sagen solt, daz fronpot vor offem rechtem alsofft bewert, als er ze recht solt, und kom auch alsofft nyemant auf antwurdt alslang und alsverr, uncz daz im mit frag und mit recht ertailt ward, ich scholt im schawer und scheczer darauf geben zwen erber mann schawen und scheczen, ob der weingart ich tewer wer denne daz versessen purkrecht und die zwispilde, die im mit recht darauf ertailt und gegangen sind nach seins brief sag. Darnach komen dieselben zwen erbern mann fur mich vor offem rechten und vergahen de vor mir vor offem rechten, daz si den egenanten weingarten geschawt und geschaczt hieten nach iren trewn, als si pest kunden und mochten, und daz der weingart als tewer nicht wer als daz versessen purkrecht und die zwispild, die im mit recht darauf ertailt und gegangen sind. Da pat der egenante Thoman aber fragen, waz nu recht wor. Do fragt ich umb. Do ward ertailt und mit urtail vervoligt von mann ze mann, seind daz furbot rechtleich gesagt wer und vor offem rechten bewert wer und nyemant auf antwurt chomen wer, ich solt die gewer innehaben vierczehen tag und solt auch ich den erben des weingarten das in der zeit ze wizzen tun und die gewer anpieten, ob yeman chom in der zeit, der sich mit dem egenanten Thoman richtet, und geschech darnach, waz recht wer. Chom aber nyemant in der zeit, der sich mit im richtet, so vor geschriben stet, so hiet der egenante Thoman der spittalmaister behabt und solt er mir mein recht geben und solt ich in an des spittal stat des weingarten genczleich gewaltig machen und an die gewer seczen dem spittal furbas ledikleich und freyleich ze haben und allen iren frumen damit ze schaffen mit verchauffen mit verseczen und geben, swem si wellen, an allen irresal und solt ich in der behabten rechten ainen behabbrief geben. Daz geviel auch mit frag und mit recht und daz hab ich auch getan, wann sich nyemant mit im verrichtet hat. Mit urkund des briefs versigelt mit mein egenanten Chunrats des Grassmugler insigel und mit Jannsen insigel des Hofer, der des tages geding gewesen ist und der sach auch geczeug ist mit seinem insigel. Der brief ist geben nach Kristi gepurd drewczehenhundert jar darnach in dem newnundsibenczigistem jar am montag nach sand Merttentag."}
{"text": "Wir Anna von gottes gnaden eptischin des gotzhus ze Wurmspach des ordens von Cytels in Costentzer bistume vnd der convent gemeinlich des selben gotzhus kvnden allen, die disen brief sehent oder horent lesen, vnd veriehen offenlich fur vns vnd fur vnser nachkomen, das wir durch dez selben vnsers gotzhus nutz vnd notdurft vnser hus vnd hofstat, das Zurich in der meren stat vnder Obernzun gelegen ist vnd obrenthalb stosset an Johans Swettins hus vnd nidrenthalb stosset an das hus, das swester Elsbethen Manessin vnser convent swester lipding ist, das erbe ist von dem gotzhus der kilchen ze der propstye Zurich vmb zwen Zuricher pfenning, die man jerlich ze sant Reglen tag da von ze cinse geben sol, vnd das wilent fron Richentzen seligen Horwerin an gehorte, mit allem recht frijeheit vnd ehafti, so dar zu gehoret, recht vnd redlich ze vnsers gotzhus wegen ze rechtem lipding ze koffenne geben haben den bescheiden frowen fron Katherinen Spetzerin burgerin Zurich vnd Annen ir tochter vmb zwentzig pfunt vnd zwei pfunt pfenning Zuricher gewonlicher muntze, der och wir nach vnser vergicht ze vnsers gotzhus wegen gar vnd gentzlich von inen gewert vnd bericht sin, vnd loben och mit guten trewen fur vns vnd fur vnser nachkomen ze vnsers gotzhus wegen, des selben lipdinges vf dem vorgeschriben vnserm huse vnd hofstat mit allem rechte, so dar zu gehoret, rechten weren ze sinne fron Katherinen Spetzerin vnd Annen ir tochter fur ein recht erbe vmb den vorgeschriben cins in lipdinges wise vntz ze ende ir beider wile, beide vor geistlichen vnd vor weltlichen gerichten vnd mit namen an allen steten, wa oder wenne man sin notdurftig ist, mit guten trewen ane alle geuerde. Were och, das du selbe fro Katherina Spetzerin vor Annen ir tochter ab sturbe oder das ir dewedere vor der andern ab sturbe, so sol du ander, du dannocht lebende ist, dis vorgeschriben vnser hus vnd hofstat mit allem recht, so dar zu gehoret, in lipdinges wise haben vnd niessen vntz ze ende ir wile, vnd swenne si beide ab erstorben sint, so sol dis vorgeschriben vnser hus vnd hofstat mit allem recht, so dar zu gehoret, vns vnd vnserm gotzhus gar vnd gentzlich wider von inen ledig vnd los sin, also mit namen, das wir noch vnser nachkomen ze vnsers gotzhus wegen mit dem lipdinge dis vorgeschriben vnsers hus vnd hofstat gen nieman nicht furbas ze schaffenne haben suln, vnd suln och die selben fro Katherina Spetzerin vnd Anna ir tochter dis vorgeschriben vnser hus vnd hofstat in guten eren haben mit allem dem buwe vnd besserung, als sin das selbe vnser hus vnd hofstat notdurftig sin, durch das es in solichen eren blibe vnd bestande, als es ietzent stat, vnd durch das es nach ir beider tode besser vnd nicht boser si noch funden werde ane alle geverde. Vnd hier vber ze einem waren vnd steten vrkunde so geben wir inen disen brief mit vnsers conventes insigel offenlich besigelt. Dis geschach vnd wart och diser brief geben Zurich, an dem nechsten cinstag vor sant Gallen tag, do von gottes geburt waren drutzehen hundert vnd funftzig jar vnd dar nach in dem funften jare. Da ze gegen waren her Vlrich von Glarus capplan ze Wasser kilchen ze dem obrosten altare, Vlrich Krieg, Burkardus Werkmeister burgere Zurich vnd ander erber lute."}
{"text": "Ich Rudolf vnd ich Meingos di Schichen in dem Grazzaewer tal verjehen an disem brief allen den, di in sehent oder horent lesen, daz wir mit gutem willen vns verzigen haben einer ansprach, di wir heten vmb ein aigenschaft hintz Offneyn, Fridreichs haeusfraewn von Aevenhausen, vnd hintz ir erben vnd allen iren nachchomen, vnd haben si ledichlich gegebn vnd aeuf geselt vnser vraewen auf ir altar ze Raytenhaslach, wir hieten reht oder vnreht an der ansprach. Vnd ze ainem vrkvnd der selben verzeihenuzz fur vns vnd fur alle vnser nachchomen gebn wir dem genanten gotshaeus ze Raytenhaslach disen brief versigelten mit des erwergen herren insigel hern Albrehts von Nevnchirchen, der daz nach vnser bet vnd fleg dar an geleit hat, wan wir selb aigner insigel nicht heten, der aeuh di weil daz Grazzaewer tal inn het vnd sein pfleger waz. Des sint gezevg, di da bei gewesen sint: her Vlr prior ze Raytenhaslach, her Gebhart der Chalb, her Hainr der Oler, her Ott von Rot, mvnich da selb; Chvnrat der Torer von Pusenhausen, Dytreich der Heroltshaimer, Wernh von Schaerding, Hainr der Tren, Syfrid der probst, Hainr von Tal, Hainr von Wessen, Engelbreht von Freylsmos vnd ander biderb laeut ein michel tail. Der brief ist gegeben, do man zalt von Kryst geburt drevzehen hvndert jar dar nach in dem sehsvndzwaintzigistem jar, an dem freytag vor pfingsten."}
{"text": "Ich Nyclas an dem Ort von dem Nydern Greitzenstetn. vnd ich Chunrat der fleischacher vnd ich Stephan maendel. vnd ich Mert maendel. vnd alle vnser erben, wir veriehen vnd tvn chunt offenbar mit dem prief allen den dev in sehent oder hornt lesen. Daz vns vnser genediger herr. her Seyfrid zu den zeiten Probst ze Hertzognburg. vnd der Conuent gemain vnser herren. di genad habnt getan, daz wir von vnsern tzwain lehen di wir haben vnd vnser erben. ze dem Nydern Greizenstetn. habn ab gechauft vnsers rechten dienst an dreisig drithalb phunt wienner phenning dienst. Also beschaidenleichn. Daz wir vnd vnser erben vnd nachchomen noch hin furbaz ewichleichn alle jar von vnsern vorgenanten tzwain Lehen schullen diennen an Sand Gyligen tag Sechczig wienner phenning. mit alle dem nucz vnd rechten. als wir vor von alter ir holden sein gewesen. vnd als wir di vorgenanten Sechczig phenning vor in ganczem dienst gedient habn. Vnd zu ainem sichtigen vrchund der vorgenanten wandlung geb wir in disen prief versigelten mit des erbern herren hern Stephans des Eysenpeytel. vnd mit des erbern mannes. Wernheres des hunthos, vnd mit des erbern mannes Vlreich s des Chriechen anhangunden Insigeln. di wir dar vmb fleischcleichn habn gepeten. wan wir nicht aigins Insigels habn gehabt. daz sev irev Insigel an disen prief gehangen habnt. zu ainer sicherhait vnd zu ainem waren gezeug. der vorgenanten sache. Der prief ist gebn nach Christes gepurde. dreuzehen hundert Jar. dar nach in dem Syben vnd funfczgisten Jar An sand Gorgen tag."}
{"text": "Wir Otte und Chvnrat brueder von Oberndorf vergehen und tun chunt an disem brief allen den, die in sehent oder horent lesen, daz wir mit unserem guten und vreien willen in unsers lieben herren gewalt des ertzpischolf Chvnrates von Salzburch gegeben haben leut und guot aigen und lehen und allez, daz wir haben swie daz genant ist, daz uns von unserem vater hern Chunrat von Oberndorf, dem got genade, und von anderen unsern vorderen angevallen ist, daz er damit schaffe swaz sein genad sein. Wir suln ouch deheinen gewalt haben die vorgenanten leut und gut lehen und aigen ze versetzen, ze verchouffen noch mit nichteu verchumberen noch an werden noch mit abnemen noch mit stiften noch enstiften und sulen durchslehtes da mit niht ze schaffen haben noch dehain vorderunge hintz dem haben, swem ez unser herre der ertzpischolf enphilhe, und sulen denselben mit nihteu irren und sulen sein dehainen nutz haben wan swaz uns unser herre der ertzpischolf schaffet, des sol uns genuogen. Swaz wir dawider taeten, daz sol dehain chraft haben, wand wir sein ungewaltich sein ze tun. Wir haben ouch dem vorgenanten unserem herren unser treuwe gegeben in aides weis und haben gesworen die selben treuwe zebehalten als ouch ich Otte mich des im und dem gotshous emalen verpunden han mit sampt minem vater mit hantfesten, die dar uber geschriben sint, daz wir mit dinst und mit triwen und mit gehorsam nimmer von im und von sinem gotshous ze Salzburch chomen sulen und dehain ander herschaft mit nihteu suchen noch nemeu wellen noch sulen und alle unser sache ninder anderswa ziehen wan fuer unseren herren von Salzburch und fur sein capitel und fur unser housgenozzen, die daz gotshous an gehorent, swaz wir ze vorderen hieten an unseren herren ertzpischolf Chvnraten oder an sein nachchomen oder an daz gotshous ze Salzburch oder er und sein gotshous gegen uns. Ich Otte sol ouch nach mins herren gebot swa sein gnade ist varen ze dinen zu swelhem herren er mich haizzet varen und von demselben herren nimmer chomen an mines herren urloup von Salzburch. Und daruber ob wir paide bruder iht uberfuren der vorgenanten gelubde und da wider taeten, so sol allez, daz wir haben aigen und lehen in des gotshous lande und gebiet und anderswa, unserem herren ertzpischolf Chvnraten und sinem gotshous ze Salzburch ledich sein und sol er oder sin nachchomen damit tun swaz ir wille ist. Und sint des gezeuge und habent ouch ir insigel an disen brief gegeben her Friderich der tumbrobst ze Salzburch, her Rueprecht der abte von sand Peter, Chvnrat von Chuchel, Gerhoch von Radekk, Herman von Perchaim, Chvn von Teysingen, Albrecht von Truhtlerchingen, Heinrich von Prunninge und ander biderb leut. Und daz diseu gelubde von uns stete und unzebrochhen also beleiben, so han ich Otte min insigel fur mich, ich Chvnrat von Oberndorf daz mein an disen brief geleit. Und ist diser brief gegeben ze Salzburch nach Christes geburtte tousent dreuhundert iar und in dem vierdem iar darnach, des mitichen vor sand Mathiestage.S. S. S. S. S. S. S. S. S. S."}
{"text": "Ich Dietrich von Ruthi ein edel man vnd friio tun kvnt allen den, die disen brief ansehend older horent lesen, das ich gesvnt libes vnde mutes vnd mit guter betrahtvnge vnde rate ein gut ze Hedmeringen, das min lidig eigen waz, das da buwet Chvnzi Greber vnd giltet ze zinse ierglichs zwei phvnt phenningen vnd zwen mutte habern, vnd du gvter, die hie nach geschriben stant, die ich ze erbe hatte von dem gotzhus von sant Gallen, von dien ich ierglichs dem selben gotzhus gab ze zinse vier vnd nunzehen schillinge phenningen. Das sint ze Rorbach funf schupassen, der buwet einen Vlrich Colmer, giltet ierglichs drie mvtte dinkeln, sechs schillinge phenningen, hvnr vnd eiger, vnd Vlr. Grvner buwet ir zwo, vnd geltent ierglichs sehs mutte dinklen, zwolf schillinge phenningen, hvnr vnd eiger, vnd Heinr. Wisse och zwo, geltent ierglichs sehs mvtte dinkeln, zwolf schilling phenningen, hvnr vnd eiger, vnd ze Steinriet bi Rorbach ein schup, die buwet Peter Ganzenberg vnd giltet ierglichs zwen mvtte dinkeln, sehs schillinge phenningen, hvnr vnd eiger, vnd ze Brugken ein gut, daz ich Dietrich von Ruthi selber hatte vnd ierglichs giltet drie mvtte dinkeln, zwen mvtte haber, sehzehen schillinge phenningen, hvnr vnd eiger, vnd ze Liebenberg ein gut, das buwet Vlrich Hetzel vnd giltet ierglichs ein phvnt phennigen vnd zwei swin, ietweders zehen schillinge wert, im Glasebach ein gut heisset an der Matten, vnd buwent es Wernher vnd Chvnzi vnd Nikli an der Matten vnd giltet ierglichs sehs mvtte dinkeln, ein malter habern, ahtzehen schillinge phenningen vnd ein swin sehs schillinge wert, hvnr vnd eiger, vnd den zehenden ze Betzlisberg, der geschetzet ist fur ein malter rogken, nun mvtte habern vnd einen mvtte dinkeln, vnd den zehenden ze Ganzenberg, der aber geschetzet ist fur ein malter rogken, sehs mutte habern vnd einen mutte dinkeln, han ich gegeben lvterlich, gotte ze lobe vnd dur miner vnd aller minre vorderen vnd den ich gutz schuldig bin selen heile vnd gib es och an disem gegenwertigen briefe den geistlichen luten . . dem appete vnd . . dem conuent des gotzhus von sant Vrban des ordens von Cytels Costenzer bistums mit allem dem rehte, nvtze vnd ehafti, so ich du vorgenanten gvter besessen han vntz an disen hvttigen tag. Vnd han das getan an offenem gerihte vnd mit aller der gewarsami, so nach geistlichem oder weltlichem rehte notdurftig ist, vnd an den stetten vnd zv den ziten, da ichs dvr reht tun solte vnde mohte. Vnd ze einer merer sicherheit dis dinges so han ich die vorgenanten guter, die ich ze erbe hatte von dem vorgenanten gotzhus von sant Gallen, vfgegeben lidig vnde lere offenlich an gerihte Vlriche dem keller, der an des selben gotzhus von sant Gallen stat ist vnd gewalt het vfzenemende vnd ze lihende, vnd han den selben Vlr. gebetten, das er die vorgeschribenen guter het verluhen bruder Vlriche von Sopense, der grosse keller ist ze sant Vrban, imme an sinr vnd an sins gotzhus stat von sant Vrban des vorgenanten mit allem rehte, nutze vnd ehafti, so ichs von dem vorgenanten gotzhus von sant Gallen hatte, vnd binde mich vnd alle mine erben den vorgenanten geistlichen luten von sant Vrban vnd allen iren nachkomen der vorgenanten guter, daz ist des gutz von Hedmeringen fur lidig eigen vnd die nachgeschribenen guter fur fries erbe, ze gewonlicher werschaft, als des hofes reht ist, an allen stetten vnd gerihten, da es inen notdurftig ist. Vnd ze einer merer steti dis selben dinges so erzihe ich mich fur mich vnde fur alle mine erben alles des rehtes, es si geistlich, weltlich oder gewonlich, es si gesprochen oder sulle noch gesprochen werden, oder swie es geheissen si, da mitte dis ding mohte widertriben werden nv oder hie nach, gentzlich oder an deheime teile. Gezuge, die dis ding sahen vnde horten vnd darzu geruffet wrden, sint her Heinrich kilchherre ze Rorbach, her Johans von Grunenberg, Marquart von Grunenberg, dem man sprichet ab Bisekge, Vlrich der keller, Heinr. der Svter, Heinr. Ganzenberg, Chvnrat von Flvkingen, Cristan Banwart, Vlr. Ramsperg, Vlr. Colmer vnd ander erber lute gnuge, dien ze gelobende ist. Aber ze einer merer steti vnd ze einem waren vrkunde dis dinges so han ich gebetten hern Vlriche von Sygenowe ein edeln man vnd friien, her Johansen vnd her Chvnraten von Sumeswalt rittere vnd Heinrichen von Sygnowe ein edeln man vnd frijen, mine oheim, daz si iru ingesigel mit minem an disen brief heint gehenket. Aber wir die vorgenanten Vlr. von Sygnowe, Johans vnd Chvnrat von Sumeswalt rittere vnd Heinr. von Sygnowe ein jungher vmb die bette vnsers lieben oheims Dietrichs von Ruthi eins edeln mannes vnde frijen hein wir vnseru ingesigel ze eim waren vrkunde der vorgeschribenen dinge gehenket an disen brief. Der gegeben wart, do man von gottes geburte zalte thvsent, dru hvndert jar, dar nach in dem ehtewe vnd zwentzigosten jare, an dem nechstin mendage vor sant Georgien tage."}
{"text": "Wir Lvdowig von gots genaden Romischer keyser ze allen ziten merer des richs veriehen offenlichen an disem brief, daz wir den erbern bescheiden luten den gemeinden der telrer, die zu der vogtey ze sand Gallen gehornt, daz ist ze Appazelle, ze Huntwiler, ze Tufen, ze Wittabach, ze Rutmunten vnd den hof ze Vagerswile vnd allen den, die dar in gehornt, swie si genant sin, vnsern lieben getriwen ein solich genade getan haben vnd tun och mit disem brief, daz wir si noch vnser nachkomen an dem riche niht verendern, vercheren, verchummern, versetzen noch anwerden sullen von dem riche in keinen weg vmb keinerley sache, swie die genant ist. Vnd dar vber ze einem vrchunde geben wir in disen brief versigelten mit vnserem keyserlichem insigel. Der geben ist ze Wirtzburg, an montag nach sand Jacobs tag, do man zalt von Christes geburtt driutzehenhundert jar, dar nach in dem driw vnd drizzigistem jar, in dem niwntzehendem jar vnsers richs vnd in dem sehsten des keysertums."}
{"text": "Wir Peter von gottes gnaden bischof ze Chur kundent vnd veriehent offenlich mit disem brief allen den, die in sehent oder horent lesen, das wir der edelen frowen fro Kvngunden von Vatz des edelen herren graf Fridrichs von Toggenburg elicher husfrowen, graf Fridrichen, graf Donaten, graf Kraft vnd graf Diethalm ir svnen vnd irn erben, ob si nut warent, ze geltenn schuldig sient recht vnd redlicher gult vier hundert march vnd viertzig mark Kurwalscher marchen, acht phunt Mailesch fur ie ain march ze raitenne, die si vns vnd vnserm vorgeschriben gotzhus alle bar gelihen hand vnd wir in vnsers vorbenempten gotzhus offenn nutz vnd notdurft bekert habent, vnd vmb dis vorgeschriben phenning ze merer sicherhait so habent wir der obgenant bischof Peter fur vns vnd fur vnser vorgeschriben gotzhus mit willen vnd gunst der erwirdigen herren . . des tumprobsts . . des tegans vnd des capitels ze Chur der obgeschriben frowen Kvnigunden, ir svnen vnd irn erben, ob si nut warent, ingesetzet vnd setzend mit disem brief ze ainem rechten werenden phand die burg Frido, den grossen maiierhof ze Zutzers, vsgenommen die sechs vnd drissig scheffel gersten, die vormals vs dem selben maiierhof . . den Tumben vnd irn erben versetzt sint, den maiierhof ze Yus, den maiierhof ze Frovs, lut, die zu der selben burg oder in die hof gehorent, wa die sesshaft oder wonhaft sint, vnd gvter, du darzu gehorent, mit ackern mit wisen mit holtz mit veld mit wunn mit waid mit steg mit weg mit zugang mit vongang mit wasser mit wasser laiti mit alpen vnd mit alp rechten stur gericht twing bann vischentz geiegd fliegens fliehens vnd fliessens wildban vnd alle die nutz, die zu der selben burg Frido gehorent, enenthalb dem hag vnder Aspermunt vntz in die Lanquart, enenthalb vnd disenthalb Rins, in der ebni vnd vf dem gebirg, gesucht vnd vngesucht benempt vnd vnbenempt, wie es gehaissen si, mit allen nutzen rechten vnd gewonhaiten, die darzu gehorent, vnd als wir vnd vnser gotzhus es genossen habent vntz uf disen hutigen tag, als dirr brief geben ist, also vnd mit solicher beschaidenhait, das die obgenanten fro Kunigund, ir sun vnd ir erben, ob si enwarent, die vorgeschriben burg Frido lut vnd gvter mit allen ir rechten vnd zugehorden, als dauor geschriben stat, sullent in phandes wise inne haben vnd niessen als ander ir aigen gut an alles abniessen, alle die wile vnd wir oder vnser nachkomen vnd gotzhus oder das capitel ze Chur, ob ain bischof nut war, der vorbenempten fro Kvnigunden, ir svnen vnd ir erben das vorgeschriben gelt nut gar vnd gantzlich gewert vnd vergolten habent, wenn och wir die vorgeschriben burg Frido lut vnd gvter, als dauor geschriben stat, von inen losen wellent, so sullent si vns es ze losenn geben vmb als vil gutes, als dauor geschriben stat, an alle widerred, mit solicher beschaidenhait, wenn wir inen das vorgeschriben gelt richtend vnd werent vor sant Johansen tag des Tofers ze sunnwendi, so sond vns vnd vnserm gotzhus die vorgeschriben burg Frido lut vnd gvter mit allen nutzen vnd rechten von inen gantzlich ledig vnd ueruallen sin, richtind wir inen das vorgeschriben gelt nach des vorgeschriben sant Johansen tag, so sond die nutz vnd die zins des iares inen ueruallen sin an alle geuerd. Wir der obgenant bischof Peter habent och gelobt vnd lobent mit disem brief, das wir vnd vnser vorgeschriben gotzhus der vorbenempten fro Kvnigunden, ir svnen vnd ir erben, ob si enwarent, des vorgeschriben phandes gut weren sullen sin nach recht an gaistlichem vnd an weltlichem gericht vnd an allen den stetten, da su sin notdurftig werdent, an alle geuerd. Vnd ze ainem waren vrkund aller dir vorgeschriben dingen so haben wir der obgenant bischof Peter vnser ingesigel gehenkt an disen brief. Wir graf Rudolf von Muntfort tumprobst, Rudolf von Veltkilch tegan vnd das capitel gemainlich ze Chur kundent vnd veriehent och offenlich mit disem brief, das alles, das dauor geschriben stat an disem brief, mit vnserm guten willen vnd gunst vnd wissenn beschehen ist. Vnd des ze ainem offenn vrkund habent wir vnsers capitels ingesigel mit des obgenanten vnsers gnadigen herren bischof Peters ingesigel gehenkt an disen brief. Der geben ist ze Chur, do man zalt von gottes geburt druzehenhundert iar, dar nach in dem zwai vnd sechtzigosten iar, an dem nachsten fritag vor vnser frowen tag ze herbst."}
{"text": "Ich Chunrat der Jungwirt vnd ich Vlreich der Hosil wir vergehen mit dem prief vnd tun chund allen, den er furchumpt, vmb das rechtt, daz her Hanns der Egenperger hincz vns gesucht wolt haben, daz frum erber lewt vnd vnser frewnt vns derpetten habent, daz er vns dezselben rechtens vber haben hat, hab wir im verhaizzen ich vorgenanter Chunrad Jungwirt vnd Vlreich Hosil vnd verhaizz wir allew dew mit sampt in, di an dem prief verschriben stant, von erst ich Jans Parczer zu Plasaw, Chunrad Hosleins sun, Stephan Weyzz zu Haibang, Orttl Mayr im Tewphental, Jans Ruffer auf dem Perig, Symon von Stokchaim, Helmhart zu Physterhub, Stephan zu Gunderstorff, Chunrad zu Eberstal, Hainreich dacz dem Pyscholffen, Chunrad zu Chumelswankch, Peter von Heczleinsdorf, Jannsil zu Grutncheim, Tomel zu Pewnnt, Stephil dacz Zeydelhub, Ewerhart zu Huczenperg, Ott zu Peintal, Magensil zu Vogelhub, Ott Schartter, Jannsil Hager zu Parcz, Chunrad Aribaitter, Hainrich Winchler, Wernhart zu Gatern, Vlreich Mayer im Tewphental, sein sun Janns, Herman Mulner von Horichpach, Vll zu Vogelhutten, Alber Weyzz zu Winchel, Wernczil Smid von Albrechtzdorf, Wernhart Weyss von Albrechczdorf, Wernhard auf der Od, Magensil zu Hordleitten, Magensil Velbermair, Alber Weyzz, Jakil Weyzz, Hubmer von Horichpach, Hainrich zu Hysunsgsperg, Orttl vnd Tomel der Wolflin sun, Lewttel zu Dorff, Walchuen Parczer zu Puchel fur Jansen den Jungwirt vnd fur allew vnser chind helffer vnd dyener vnd erben, daz wir selb noch vnser helffer vnd nyemand von vnsern wegen hern Hannsen dem Egenperger vnd sein helffern vnd dyenner oder wer im zu dem rechten geholf fen wolt haben, oder wer an der vannchnuzz schuldig wer, do er vns dem vogt zu Wels geanttwurtt hat, dhainn veintschaft gegen tragen schullen vnd an recht wider sew nymermer tun schullen in dhain weyzz an geuar. Wer aber, daz ich vorgenanter Chunrad der Jungwirt vnd Vlreich Hosil oder vnser chinder oder frewnt oder helffer oder yemand von vnsern wegen gegen hern Hannsen dem Egenperger sein helf fern vnd dyenner von vnsern wegen daz vberfuren, daz man wissentleich vberfur, daz wir vnser einer oder moniger an recht dem Egenperger icht tet oder dra, derselbig der daz tat oder meniger, di schullen mit subenvbersayt sein vnd allz recht hincz in gesucht sein, damit si dez halls verfallen sind, in waz gericht mann sew anchumpt, vnd schullen wir all noch nymand von vnsern wegen da wider reden noch tun vnd ist daz allz vnser gutter will vnd sey wir all diu, di an dem prief verschriben stant, dem edeln hochgeporen fursten dem herczogen zu Osterreich verfallen fumfczik phunt wyenner phenning vnd dem hauptman ob der Enns, wer hauptman ist, auch fumfczik phunt phenning vnd dem vogt zu Wels an meins herren hern Jorigen von Waltse stat auch fumfczik phunt phenning vnd dem richter auf dem Moss auch fumfczikphunt phenning. Daz daz allz also stat vnd vnuerchert beleib, dez hab wir all starch ayd gesworen zu Chirichdorf in ophfner schrann, allz daz stat zu haben, daz oben an dem prieffverschriben stat. Vnd dez zu ainem vrchund geben wir in den offen prief versigelt mit dez erbern mans insigel Lewtoltz dem Aspen purgraf f zu Ortt vnd Tomans dez Haydin purgraf fzu Schernstain vnd Fridreichs des Pudminger purgraff zu Pernstain vnd Ludweigs von Hvnnbrechczried purgraff zu Chlawss vnd Ewerhartz dez Viekken di czeit schaffer zu Pernstain vnd Petreins dez richter zu Chirichdorf, daz si der sach all zeug sind mit iren sechs anhangunden insigeln durich vnser fleizzigen pet willen in vnd iren erben an schaden, dar vnder wir vns all obgenant verpinden vnder di insigel, allz daz stat zu haben, daz oben verschriben stat, wann wir selb aygens insigel nicht enhaben. Der prief ist geben nach Christi gepurd drewczehen hundert iar darnach in dem sieben vnd achczgisten iar an sand Nyclastag."}
{"text": "Wir Rudolf der vierd von Gots genaden ertzherzog ze Osterreich ze Steyr vnd ze Kernden furst ze Swaben vnd ze Elsazze herre ze Krayn vf der Marich vnd ze Porttenaw vnd des heiligen romischen reiches obrister jegermaister bechennen vnd tun kunt, daz wir haben angesehen geistlich zucht und gotleich leben der erbern lewt vnserr lieben andeetigen probst Weigandes von sand Florian vnd der chorherren daselbs, vnd haben in dadurch vnd darumb daz si dester vleizzichlicher aller vnserr vordern in irm gepet gedenken vnd vmb vnser vnserr lieben hertzoginne vnserr bruder vnd vnser erben seld vnd hail dest entzichleicher hintz Got bitten, die genad getan vnd tun auch mit disem brief, swenne si vnd ir gotshaus ain haus in der stat ze Ens chouffent oder gewinnent, daz denne si vnd ir nachkomen ewiklich darinne frey vnd ledig sein vor aller purgerstewr schatzstewr vngelt wachte vnd aller anderr voderunge vnd ansuchunge wie die genant ist also, daz si von dem egenanten haus das si chouffent oder gewinnent nichts nicht leiden sullen mit der stat vnd mit den purgern ze Ens weder von der stat wegen noch von ir selbs wegen. Vnd wer ir wirt darinne ist, den sullen weder die purger noch iemant ander vmb derselben chorherren geschefft wider die vorgenanten freyunge nicht besweren ane geuerde. Hiet aber derselb wirt von sein selbes wegen dhain aribait oder wandel, davon sol er mit der stat leiden als dann pillich vnd recht ist nach der vorgenanten vnserr stat recht. Vnd daruber ze vrkunde vnd ewiger gedechtnusse geben wir in disen brief versigelten mit vnserm grozzem anhangundem insigel, der geben ist daselbs ze Ens an sand Lorentzen tage nach Kristes geburt tausend drewhundert jar darnach in dem sechtzigistem iare vnsers alters in dem ains vnd zwaintzigistem vnd vnsers gewaltes in dem dritten jare. Wir der vorgenant herzog Ruodolf sterken disen prief mit dirr vnderschrift vnser selbs hant."}
{"text": "ICH Leb der Stettner und all mein erben wier vergehen, daz wier ze chauffen geben haben unserm genedigen herren hern Hansen von Chappellen und all seinen erben ein wiz gelegen ob Reychenstain pey der ayst zden hofen zunachst dem pharrhof umb ettwevil geltes des wier gar und gentzlich gericht und geberet sein zu rechten tagen und an schaden. Wir sein auch der egenanten wiz ier recht gebern nach des landes recht in Osterreich ob der Ens. Wier schullen auch ich obgenanter Leb der Stettner und all mein erben dhain zuspruch recht warttung noch vodrung gen der egenanten wiz nimmermer haben noch gebinn umb wenig noch umb vil. Des zu urchund geben wier in den brief wesigelt mit mein egenanten Leben des Stettner anhangunden insigel, und zu einer czeugnuss mit des erbern chnechtes Jorgen des Tanpechen zden zeiten purgrafen dacz Reychenstain anhangundem insigel im an schaden. Der brief ist geben an phincztag nach sand Andree tag nach Christi gepurd drewczehenhundert jar darnach im czway und sechczigisten jar."}
{"text": "Wir der rat vnd di ge mayn purger von Ybs veriehen offenleich an disem brief vnd tvn chvnt allen den di in sehent oder hoerent lezen, daz Ruprecht der Smerbauch mit wolverdachtem mvet vnd mit gvtem willen seiner havsfrowen vern Matzen vnd aller irr erben ze der tzeit, do er iz wol getvn macht, durch rechte leipnar vnd notichait wand er iz nicht lenger versparn noch vertziehen macht daz ein ofnev gewizzen ist, sein haus in der obern stat daz da ze purchrecht alle iar an sant Michels tag dient nvr tzwelf new Wyenner pfenneng vnd tzwen snyter in dem snyt oder pfenneng da vur als man sev gewinnen mag, der gehoren drey pfenneng dez selben dienstez an hern Symonen den alden richter vnd daz vbrig allez dienst daz benant ist, gehoert an den pfarrer ze Ybs vf den alter, mit alle dem daz darzv gehoert, besuchtez vnd vnbesuchtez, vnd mit vier chravtgaerten vnd mit vier plantzpevnten vnd mit dem gaertlein daz var dem havs vf der Tunawe leit, dem edlen vursten vnserm herren byschof Chvnraten von Freysing verchauft hat vm ein gelt dez er gar vnd gaentzleich berichtet ist an Juden vnd an Christen, vnd hat auch daz selb havs mitsamt seiner havsfrowen vnd mit seinen erben recht vnd redleich auf ge gebn dem vorgenanten byschof vnd seinen amptlaevten an seiner stat di sein chauflaevt sint gewezen vor den purgern an der stat, do er iz ze recht auf gebn solt. Dez selbn chauffez vnd der sache sey wir alle ge tzeug vnd suell auch wir alle daz havs schermen vnserm herren dem egenanten byschof vnd seinen nachomen jar vnt tag als purchrechtez vnd dez landez recht ist, vnd waz ym daran ab gieng, daz sol er habn vf vns allen vnd auf der stat, vnd darvber geb wir ym disen offenn brief versiglt mit vnserm hangenden insigl der ge gebn ist dorz Ybs noch Christez gepurd vber drevtzehen hvndert jar vnd dar nach in dreyskystem jar, dez Samstagez nach Aller heyligen tag."}
{"text": "Ich Margreth herrn Fridreichs salig wittib des Heusler, ich Ottakher von Ror ir aidem und ich Cathrei sein hausfraw ir tochter thun khunt offenlich mit dem brief umb das phunt gelts wienner phenning und umb di zwai phund wachs des wier vergechen, das wier dem erbern herrn herrn Vlrichen dem Veyrtager probst ze Sant Polten und der gemain des convents daselbs gegeben und ausgezogen haben zu unserm jartag, nach der brief sag die si von uns drum haben, des wier noch nicht gethan haben, darumb so verpint wier uns des mit unsern treuen on geverd mit sambt unsern erben unverschaidenlich, das wier inn dasselbig phunt gelts und auch die zwai phunt wakhs zu dem egenenten jartag auf gestiften guetern, di aigen sein, khaufen wellen und auch sollen in den sekhs jaren, die nu nach einander schierist khumend unverzogenlich. Dieweil und auch wier des in den selben sekhs jaren nit thun, so sollen wier in jarlich zu dem egenanten unserm jartag geben und raichen an dem auffarttag ain phunt wienner phenning und zwai phunt wakhs und inn die antworten geen Sant Polten unverzogenlich. Wer aber das wier das nit thatn noch das wier inn das phunt gelts und di zwai phunt wakhs in den egenanten sekhs jaren nicht khauften, als vor geschriben steet so sollen seu uns an dem obgenanten jartag furpass nicht gepunden sein weder vil noch wenig. Mit urkhund des briefs versigelt mit mein egenanten Margarethn der Heuslerin und mit mein obgenanten Ottagkhern von Ror insigeln und mit Jorgen insigl des Heusler und mit heren Dietmarn insigl von Rar, die wir des vleissig gepeten haben, das seu der sach zeugen seind mit iren insigeln. Geben nach Christi geburd ten jar, des nagsten sontags nach unser frauen tag ze der liechtmess."}
{"text": "Wir Graf Hainreich zu Schaunberch bechennen offenleich mit dem brif allen den di in sehent oder Horent lesen, die nu sint vnd hernach Chunftig werden, daz wir mit gutleichem willen vnser vnd aller vnser erben vnd auch mit verdachtem mut vns veraint vnd beraten haben, daz wir gemainchleich vnser frawn vnd den Herren gemainchleich dez Goczhaus zu Wilhering ab vnss werden sol ab der vnsern vnd auch ab aller vnser nachchunftigen sel haben gegeben zu einem selgerat vreyung vnd furuart an vnser mautt zw Aschach also ganczleichen vnd ledichleichen daz di selben Herren zu Wilhering allez daz daz ir aigenhaft gut ist, swie ez genant wiert vnd daz si zu pesserung irr pfrunt wellent an legen ewicleich sullen fur vnser vorgenanten Mautt zu Aschach furen ab vnd auf swan si wellent vnd alz offt si dez bedurffent in dem iar an alle vodrung vnd an alle mautt, wir wellen auch vnd gebieten allen vnsern mautern di zu disen zeiten sint oder chunfticheichen werdent, daz si daz selbe vnser selgerat dem goczhaws zu Wilhering an thainerlay sachen krenchen sunder si lazzen alles ir gut furen swo si wellent an allen phranchsal vnd an alle irrung vnd daz die gab vnd di andacht also stat vnd ewig beleib, dez geb wir dem goczhaus vnd den Herren zu Wilhering zw einem vrchund disen brif versigelten mit vnserm grossen anhangunden Jnsigel. Der brif ist geben nach christi gepurt dreuczehen Hundert iar vnd in dem Ixxvj iar an sand Jacobs tag apostoli zc."}
{"text": "Ich Peter von Torberg der hohgebornen fursten der herzogen von Osterrich miner gnedigen herren houptman vnd landuogt ze Swaben, ze Ergow vnd in Turgow tun kunt, daz der erber bescheiden man Albrecht von Lindenberg schulth ze Wil mit miner hand gunst vnd willen von dem gewalt, so mir die egenanten min herren von Osterrich in semlichen sachen geben hant, gemacht vnd gefugt hat hern Johansen von Frowenuelt vnd sinen sunen dis nachgeschriben guter, die von der obgenanten miner herrschaft lehen sint, dez ersten die muli gelegen ze Wintertur vor dem nidern tor, die man nemet dez spitals muli, den hof ze Nidern Schlatt, den der Schalker buwet, die vogtay ze Obern Wille vnd die vischentz in der Tur von der burg ze Andelfingen vntz gen Ossingen, also ob er an liberben, die lehens gnos waren, absturb, daz denn die selben guter nach lehens recht geuallen sullent an den obgenanten hern Johansen von Frowenuelt vnd an sin sun. Vnd ist dis beschehen mit aller ehafti worten vnd geberden, so von recht vnd von gewonheit keins wegs dar zu gehorent, doch vnuergriffenlich den vorgenanten minen herren von Osterrich vnd ir erben an der lehenschaft vnd an den rechten, so si dar an hant. Mit vrkund dis briefs versigelt mit minem anhangendem ingesigel. Der geben ist ze Baden an dem nahsten zistag nach vnser frowen tag ze der liehtmiss, nach gotes geburt tusend druhundert vnd sehszig jar, darnach in dem sehsten jare."}
{"text": "ICH Chunrat der Mitterberger vnd ich Leutolt sein pruder Vnd ich Anna sin housfrowe vnd vnser paider Erben wier veriehen vnd tun chunt allen den, di disen Brief lesent oder horent lesen, daz wier mit verdachtem mut vnd mit gutlichem willen aller vnser paider Erben durch vnserr selhail willen vnd auch durch vnserr vodern se willen geben haben den Erbern herren dem Conuent ze Walthausen ein halb phunt guld wienner phening auf der hofstat an dem Anger, di in Erbinger pharr leit vnd di vnser rechtz freys aigen gewesen ist, Also beschaidenlich, Daz wier vnd vnser Erben oder swer di vorgenanten hofstat innehat, den vorgenanten geistlichen herren ze Waldhausen alle iar an vnserr vrowen tag zder lichtmesse ein halb phunt wienner phenning dienen sullen so lang, vntz daz wier oder vnser Erben oder wer di oftgenanten hofstat innehat, der sol den vorgenanten herren chauffen ein halb phunt guld wienner phenning, daz ewig sei, oder fumf phunt wienner phenning geben, daz si selben chauffen ein halb phunt phenning guld, daz ewig sei. Wer aber daz, daz wier oder swer di vorgenanten hofstat innehat, den geistlichen herren ze Waldhausen daz halb phund guld vertzugen vnd nicht dienten, als vor geschriben stat, so sol di oft genant hofstat mit vnserm gutlichen willen in veruallen sein Also, daz si furbaz an allen chrieg vnd an allen ierrsal sullen schaffen allen iern frum damit, verchauffen, vnd versetzen vnd geben, wem si wellent, in dem recht, als wier sey zu rechtem freyn aigen gehabt haben. Vnd daz diseu sach vnd diseu gelub furbaz vnzebrochen vnd stet beleib, so geb wier disen Brief zu einem ewigen getzeug versigelten mit vnser paider jnsigel. Diser Brief ist geben Anno domini M. CCC. XXXV. Inuocauit."}
{"text": "Ich Fridreich Gotfrides svn von Chvenratzhaim vergich mit disem brief offenleich vnd tun kunt allen den die in sehent oder hornt lesen, daz ich mit wol verdahtem mvet vnd mit guetleichem willen vnd nach rat meins swagers Chvenratz des Zauchinger vnd andrer meiner besten vreunde die drev lehen die da ligent ze Vdmaruelt, di mich an sind gevallen von meinem saeligen vater vnd die ich ze lehen han meinem herren dem bischof von Freisingen vnd von seinem gotshaus, die han ich gelihen Otten Haintzleins aydem des vlaeschacher vnd Dyetlein auf dem Puhel vnd Fridlein dem Raechwein vnd Otten dem Vaschang vnd Hainreichen dem Schelsen purgern ze Vdmaruelt ze rehtem chaufreht als ander des bistums laevt reht habent, also daz si mier oder meinen erben oder swer ez von meinen wegen inne hat, alle iar an Vnsern vrawen tag ze dienst zeit da von dienen schullen von iesleichem gantzem lehen fumf schilling newer Wienner pfenning, vnd dar vmb habent si mier vnd meinen vreunden geben neundhalb phunt phenning also beschaidenleich, swen ich oder Chvenrat der Zauchinger oder vnser erben oder an swen ez von vnser wegen angeviellen, die egenanten nevndhalb phenning mugen gehaben vnd ins widergeben, so schullen si von iern vorgenanten rehten sten an widerred. Wier verhaizzen auch in, daz in das von vns ausgenoemchleich behalten schol sein von vns vnd vnsern erben oder an swen si chaemen, daz si von iesleichem gantzem lehen geben schullen ze anlait nuer fvmf vnd sibentzig phenning vnd ze ablait auch als vil, swem si iere reht ze chaufen gaeben oder an ier erben geviellen oden an swen si von ieren waegen choement, an alle vnser ierrsal vnd widerred, vnd daz wiers furbaz nicht hocher treiben schullen. Moehten wir auch di vorgenanten lehen niht mit einander losen vmb di nevndhalb phunt phenning als vor verschriben stet, so haben wier gewalt, iesleichs besunderleich ze losen dar nach als ez gevellet an den phenning, an alle ier widerred. Vnd daz daz also staet beleib, dar vber geben wier in disen offen brief mit mein Fridreichs vnd mit mein Chvnratz des Zauchinger insigeln besigelten ze einem verchund aller vor verschriben sache, Der auch zeugen sind Wernhart der Schafferuelder, Herman der Haesib, Chvnrat Svnthaim vnd Vlreich der Prukpech vnd ander erbar laeut genueg. Der brief ist geben ze Amsteten des iares dv von Christs gepuerd waren ergangen drevzehen hvndert iar vnd in dem fumf vnd dreizgistem iar, des Moentags an sand Vlreichs abent."}
{"text": "WIR Graf Chuenrat von Schawenberch veriehen vnd tun chunt allen den die disen brief lesent oder horent lesen. die nv lebent vnd hernach chunftich sind. Daz wir angesehen den grossen gepresten. den die Pharrleute ze Pharrchirchen. vnd alle die. die dar zv gehorent gehabt habent von dem grossen gewalt Gotes verhengnuzze. daz daz Wasser von der Tuenawe die Pharchirhen da selbens hin geprochen hat. daz si dehain Gotes dienst. noch dehain Begrebnuzze da gehabt habent. Vnd haben lauterleichen durch Got vnd durch aller vnser vordern vnd nachchomen seien willen vnd auch durch vnser selber sel Hail willen den Erbern Gaestlichen Herren Probst Seyfriden ze Hertzogenburch vnd dem Conuent gemain dez selben Gotshauses vnd allen irn nachchomen vnd den Pharrleuten gemaine ze Pharrkirhen vnd allen den die dar zv gepharret sind. Recht vnd redleich gegeben vnsers rechten Aigens. die Aigenschaft der Stat hinder Vlreichs Hof des Grevls ze Stolhouen daz si ein andrev Pharrchirhen dar legen vnd pawen. Also daz wir noch alle vnser Erben auf die selben Chirhen ze Stolhouen noch auf den Grunt da die selb Chirhe auf gelegt wirt furbaz Ewichleichen nimmermer Chains rechten geiehen suln weder mit Lehenschaft noch mit Vogtay noch mit Chainerlay sachen denne daz die selb Pharrchirhe ze Stolhouen Ewichleichen verlehent sol sein von dem Gotshaus ze Hertzogenburg. vnd auch gevogt sol sein von vnserm Herren dem Hertzogen in Osterreich in allem dem Recht, alz dev Chirhen ze Pharrchirhen von alter her gewesen ist. Vnd auch also daz der Pharrer swer Pharrer der Chirhen ze Stolhouen ist oder wirt. vns vnd allen vnsern vordern vnd nachchomen. sol furbaz Ewichleichen alle iar an sand Philips vnd sand lacobs tag in der oft genanten Chirhen ze Stolhouen Einen lartag begen mit Vigilii vnd mit Selmessen. vnd mit anderm gebet vnd Gotsdienst daz dar zv gehoret an allen vnderlazze. Vnd daz disev Gots gab vnd ditz Selgeraet furbaz Ewichleichen also staet vnd vnzerbrochen beleibe. dar vmb so geben wir Graf Chunrat von Schawenberch. dem Conuent gemain ze Hertzogenburch vnd allen irn nachchomen vnd auch den Pharrleuten gemaine ze Pharrchirchen vnd ze Stolhouen vnd allen den die dar zv gehorent. disen brief zv einem warn sichtigen vrchunde vnd zv einer ewigen Vestenung versigilt mit vnserm Insigil. vnd mit vnsers Oheims Insigil. Stephans von Meyssawe Obrister marschalich in Osterreich, vnd mit vnsers Swager Insigil hern Leutoldes von Chunringe die diser sach gezeuge sind mit irn Insigiln. Diser brief ist geben ze Wienne nach Christes geburde Dreuzehen hundert lar dar nach in dem Drev vnd Viertzgisten iar an sand Cholmans tag."}
{"text": "Ich Jacob der Winchler, Purger ze Gloknitz vnd mein Hausfraw Elizabeth vnd vnser Erben veriehen offenlich an disem prief vnd tvn chunt allen den, di in sehent oder horent lesen, Das wir verchauffet haben vnsern halben weingarten, den wir haben an dem jungem Silberperg vnd der vnser Purchrecht ist von dem erbern gestlichem herren appt Symon ze dem Nevn Chloster in dem Perg vnd von der Sammung daselben, vmb zehen pfunt pfenning wyenner munzz vnd haben den egenanten weingarten gegeben vnd verchauffet dem erbern herren herm Guntheren dem Spitoler ze dem Pyern von liechtmess, di da hin ist, vber drev jar also beschaidenlichen, das er in Pawn sol vnd nutzen als sein aigenliches gut vnd sol in auch verdienen iaerchlichen dem egenantem herren appt Symon vnd demselben gotzhaus mit einem halben Pergember vnd ze vaschang mit einem halbem Hun vnd in dem Perchtaiding mit einem halbem pfenning, vnd wann sich die egenanten drev jra vergent, mag ich oder mein egenant Erben di egenanten pfenning gehaben vnd den egenanten weingarten wider von im oder von seinem gotzhaus gechauffen, so sol er vns in an all irrung herwider ze chauffen geben, is sol auch der widerchauff geschehen acht tag vor Liechtmess oder acht tag hinnach. vergieng sich das, das wir in den vierzehen tagen nicht herwider chaufften, so sol er in das selb iar auch haben als lang, vntz wir zu den egenanten taegen von im herwider chauffen den weingarten vmb di egenanten zehen pfunt pfenning. vnd darumb zu einem vrchund geben wir im disen prief versigelten mit des egenanten herren appt Symons jnsigel, der sein gruntherr ist, wan wir nicht aigens jnsigels haben, verpint wir vns vnder dem egenantem jnsigel alles das staet ze haben, das vor geschriben stet, der prief ist gegeben, do man zalt von christes gepurt Tausent jar, drev hundert iar, darnach in dem viertzigistem iar an dem Liechtmess tag."}
{"text": "Wir Wernhart von gotes gnaden pischolf des gotshavses ze Pazzawe tvn chvnt allen den, die disen prief lesent oder horent lesen, die nv lebent vnd hernah chvnftich sint, daz fvr vns chomen sint der erbaer man her Hadmar von Svnnenberch an ainem taile, vnd Hadmar vnd Rapot die zwen prveder von Valchenberch an dem andern taile, vnd habent vns fvrgelait ainen gewerft vnd ainen chavf, den sie mit ainander habent gehapt, vmb zehen schillinge Wienner phenninge geltes irz rehten vreien aigens, der fivnf schillinge geltes ligent da ze Wolfpaizzingen avf ackern, an gensen vnd an hvenern, so ligent die andern fivnf schillinge geltes da ze Hittendorf avf ainer mvlen, vnd in das vorgenant aigen gehoret die lehenschaft der chirchen ze Asparn, die des selben aigens ist, vnd die sie im darzv gigeben habent. Vnd baten vns der paiderthalben vleizchlichen, daz wir den selben chavf vnd avch die gabe von vnserm pischolflichen gewalt bestaetigiten dvrh irn willen, vnd wand iz ain gaistliche gabe ist vmb die lehenschaft der vorgenanten chirchen ze Asparn, so bestaetigen wir den selben chavf, als er von worten ze worten vnder Hadmars jnsigil vnd Rapotes jnsigil verschriben ist, vnd die gabe der vorgenanten chirchen, die sie im darzv gigeben habent, mit vnserm pischolflichen gewalt, jn dem namen des vater vnd des svns vnd des hailigen geistes, vnd dvrh ain offen gewizzen, vnd dvrh ain ewige bestaetichait. So haben wir geben dem vorgenanten hern Hadmaren von Svnnenberch disen prief ze ainem gezevge mit vnserm hangvnden jnsigil versigilt. Diser prief ist geben ze Wienne, do von Christes gebvrt waren ergangen tavsent drev hvndert jar, jn dem fivnften jare, darnah an sand Thomans tage."}
{"text": "Ich Ott von Zinzendorf, vnd ich Heinrich wir ped brueder vnd ch Daniel von Petzenchirchen vnd ich Hauch von Prespach wir veriehen an diesem prief vnsem herren dem bischof Emchen von Vrising, daz wir porgen sin worden vnuerschaidenlichen vur Heinrich den Hubaer der in siner vanchnuess ist gewesen, also daz er lant vnd levten an allen schaden sol sin vnd er vnd all sin vrevnt aller der vrevnt soln sin die an siner vanchnuess schuldich sint gewesen, vnd des bischofs gut von Vrising vnd sinen levt vnbechvmbert suelen sin mit chlag oder mit werchen von dem selben Heinrich vnd von sinen vrevnten vmme di sache, vnd praech er aber daz indert mit worten oder mit werchen, so svlen wir svldich sin sehtzich pfund pfenning dem vor genanten herren bischof Emchen von Vrising oder sinen nachchomen vnd sinen schaden abtun, vnd als offt er ditze gelvbd prichet, als offt geben wir vns svldich sehtzich pfund zegeben dem vorgenannten herren oder sinen nachchomen ob er niht ist, vnd sinen schaden abtun des man in mit reht vberuaren mach, vnd haben auch gelobt vur in zantwrten vmme des lants schaden des er mit reht vnd mit guter gewizzen vberuaren wirt. Dar vber daz dicz gelvbde staet belibe, ich Ott vnd ich Heinrich von Zinzendorf geben disen prif versigelt mit vnsem hangentem insigel. Disiv taidinch sint geschehen dacz Waydhouen, nach vnsers herren puertt tausent iar, zwaihvndert iar, in dem vumf vnd ahtzigst iar, des Samcztages in der Osterwochen, Des sint gezevg graf Gerhart probst von sand Andre dacz Vrising, probst Friderich von Mosburch, probst Emch von Wertse, maister Rudger chorherr von sind Andree, her Ott der pfarraer von Nivnhoven, her Ekkart von Vichdorf, her Chvnrat von Vanstorf, her Albreht der Protaer, Ott von Tannberg, Ott von Aistorf vnd sin bruder Rudger, Jevbart von Perwestorf, Philipp der Hagaer vnd ander vrum levte."}
{"text": "Ich Wetzil der marschalch von Blidegge rittir tun kunt allen, die disin brief sehint odir iemir horint lesin, das ich hatte ein ansprache gegin minim herrin abt Heinrich von sante Gallin vnd gegin dem gotshus vmbe kaese lehin, des han ich mich irvarn vnd irkenne mich och, das ich inkein reht hatte daran, vnd han mich inzigin fur mich vnd fur alle min erbin in minis herrin hant des vorginandin abt Heinrichis an des gotshus stat allir der ansprache vnd allis des rehtis, des ich ie giwan odir ie hatte gegin dem gotshus zi sante Gallin von des kaeslehins wegin, vnd darumbe, das min herre abt Heinrich, der hieuor gischribin ist, vnd das gotshus zi sante Gallin von mir vnd von allen minen erbin vnd minen nahkomin hinnanhin iemir me ledig si vmbe das selbe kaeslehin, darumbe so gib ich dem gotshuse disin brief mit minim insigil bisigilt zi einim staetin vrkunde allir der dinge, so hie gischribin ist. Dis bischah vnd wart dise brief gebin zi sante Gallin, do man zalte von gottis giburte druzehinhundirt jar, darnah in dem sibindin jare, an dem naehstin vritage vor sant Thomas tult, da zigegin warin her Rvdolf von Willer, her Vlrich von Lochin, her Johans von Lutirberg rittir, Eglolf von Rosinberg, Heinrich der Ome, Eglolf sin brudir, Heinrich der Lowe von Zukinriet, Vlrich Lopach vnd andir bidirbe lute ginuge."}
{"text": "Ich Hainrich von Hoholting tun chunt allen den, die disen brief ansehent oder horent lesen, daz ich durch got vnt durch meiner sei hail mein reht aigen, do dehain mein bruder noch ander niemen dehain reht an habent, daz sint zwo hub datz Cholbach, der samnung vnt dem gotzhaus datz Raitenhaslach han gegeben ze rehtem selgraet mit allem dem, daz dar zv gehort, holtz, velde, wismat, wazzer, gesuht vnt vnuersuht, mit sotanem gedinge, daz nach minem toet aller der dinst, der do gehort von den zwain huben datz Cholbach, sol gegeben werden ewichleichein an den zwain tagen vor dem aschtag, daz ist an dem maentag vnt an dem erigtag, vnt an dem palmtag vnt an den naehsten drein tagen dar nah, daz ist an dem maentag vnt an dem eritag vnt an der mitichen, vmb viesche. Vnt swaz vber wiert, daz sol man an ander vastagen geben. Si suln auch von dem vorgenanten gut alle jar dreizich phenning Regensburger hintz Salmansweilaer geben. Geschaech aber daz, daz ditz geschaeft vnt disev gutaet der sammung von Raitenhaslach, als oben geschriben ist, niht wrde behalten gar vnt gaentzlichen, so sol daz selbe jar, swenn man iz versaumt, der vorgenant dienst von Cholbach gar vnt gaentzlichen gegeben werden hintz Salmansweilaer. Vnt ze einem waren vrchunde han ich Hainrich von Hoholting sev in nutze vnt in gwer bi mir lebentigen gesetzet vnt han in di zwai gut von Cholbach aufgegeben auf der schrann datz Purmansgwikk offenleichen. Vnt dar vmb daz man wizze vnt erchenne, daz si bei mir lebentigen sein gesetzt in nutz vnt in gwer, gib ich in, di weil ich lebe, sehtzich phenning Regensburger vmb viesch an dem palmtag der sammung vnt hintz Salmansweilaer dreizch phenning Regensburger. Diser rede vnt diser sahhe sint gezevch: der tehhent von Zeidlorn, der Weilbergaer, Albelin von Zimbern, von Altenburch, Wernhart Vislaer, Chunrat Gruber, Chunrat dez Sahsen aidem, Goltzstain von Purmansgwikke, Chunrat vnt Virich von Butting, Rudger aus der Turten, Rupreht ir probst vnt ander erwaerig laevt. Vnt daz disew sahhe staet beleihe, gib ich in disen brief versigelt mit meines herren dez erwaerigen hern vnt abtes Vlreichs von Salmansweilaer insigel vnt meines heren Hainreichs dez graven von Leonberch insigel vnt meiner frawen Agnesen siner muter insigel, wan ich selben niht insigels han. Diser brief ist geben, do von Christ geburt waren tausent jar vnt drew hundert jar."}
{"text": "In gottes namen amen. Wir . . die burgermeister die . . amman .. die schvltheissen die rate vnd . . die burger gemeinlich der stetten ze Kostentz ze Zvrich ze sant Gallen vnd ze Schafhvsen tvn kvnt mit disem brieve allen den, die in ansehent alder horent lesen, vnd vergehen offenlich, daz wir mit gvtem rate vnd vorbetrachtvng einhelleklich durch gemeinen frid vnd nvtz vnd och durch schirme vnser burger vnd stetten liben vnd gvtes einer frvntlichen getriwen geselschaft vnd bvntnvst vber ein komen sin, vnd haben vns zv enander verbvnden vnd versichert mit eiden, so wir dar vmb ze den heiligen gesworn haben, enanderen getruwelich ze raten vnd ze helfenne gegen allen den, die vns mit gewalt vnd ane recht angriffen oder schade tunt dekeinen weg, wie sich daz fvgte, daz wir dar vmb enandern zv legen raten vnd helfen svln mit gantzen triwen, als verre wir mit liben vnd mit gvt erzvgen mvgen, ane alle geverde. Vnd were, daz ieman dise stette ald dekeine vnder in ald die, so noch in dise bvntnvst komen, ane recht angriffe oder schaden tete de keines weges an ir lvten ald an ir gvt, dar vmb mag vnd sol sich der . . rat der selben stat, dv also danne angriffen oder geschadeget ist, erkennen vmb den gebresten vf den eid, vnd wes sich danne der selbe rat ald der merer teil des rates erkennent, es si vmb hilfe ald vmb angriffen ald vmb dekeiner hande sache, so danne notdvrftig ist, dar vmb sol vnd mag der rat der selben stat, dv danne geschadegot ist, die andern stette manen, vnd gegen wem ald vber wen dv manvng iedanne beschicht mit des rates gewissen botten oder brieven, vber den vnd vber die svln in die andern stette, so danne ermant sint, geraten vnd behvlfen sin in allen sachen ze gelicher wise vnd mit allem ernst, als ob der stat, dv gemant ist, der selbe schade oder angriff beschehe were, vnd sol dis ieglicher stat behalten sin vnd vollegan, als dike wir iemer von ieman angriffen werdent, die wile dise bvntnvst weret. Vnd sol vnder vns den vorgenanden stetten enkeine der andern diser bvntnvst vnd helfe enkeines weges ab noch vsgan weder mit worten noch mit werken noch mit dekeiner hande hindervng oder fvrzvg, die die helfe ablegen ald gewenden mvgen dekeines weges, ane alle geverde. Were aber, daz ieman den oder dien, so zv dirre bvntnvst horent oder noch darin koment, also angriffe oder schadegotin schirmdin oder hvlfen enthielti hvset oder hofeti essen oder trinken gebe nach dem angriff, gegen dem oder gegen den svln wir enandern getriwelich geraten vnd behvlfen sin des besten, so wir mvgen, ze gelicher wise als gen dem oder den, die den schaden danne getan hant. Ovch sin wir sament vberein komen, were daz wir die vorgenanten stette ald vnser burger dekeiner gen dem andern stosse alder missehellvng gewunnen, die wile dise bvntnvst weret, vmb dekeiner hande sache, dar vmb svln die nechsten zwo stette ir erbern botschaft von ir raten dar zv senden vnd sich der sache vnderwinden ze richten mit minen ald mit dem rechte, vnd svln och die selben stette der richtvng danne gehorsam sin bi dem eide. Aber vmb eigen vmb erbe vmb lehen vmb gvlt vnd vmb solich sache sol vnser stetten ieglicher behalten sin ir friheit ir rechtvng ir gericht vnd ir gvten gewonheit mit allen dingen, als wir her komen sin vnd als iegliche stat daz vntz her gehebt vnd gebracht hat, ane alle geverde, also daz vns dise bvntnvst dar an nicht svmen noch krenken sol. Beschehe och, daz man ieman besitzent wurde, so sol dv stat, so dv sache danne angat vnd rvret, den kosten von bvwen vnd werken dar lihen vntz vf daz zil, daz daz gesesse ein ende hat, vnd swanne daz gesesse zergangen ist, so sol dv selbe stat, so den kosten dar gelihen hat, den stetten allen, so in dirre bvntnvst sint oder noch dar in koment, ze samen gebieten vf einen tag, vnd sol der selben stetten eniegliche drije erber man von ir raten vf den tag senden, vnd svln die selben danne gemeinlich den kosten anlegen nach ieglicher stat mvgent ane alle geverde, vnd waz ie der stat vfgeleit wirt vnd zvhet ze gebenne, daz sol man dar nach inrent den nechsten zwein manoden richten vnd geben ane allen fvrzvg ald aber den schaden dar vmb liden vnd haben, so vf sovil gvtes gan mag, ob daz selbe gvt an schaden vsgenomen ist. Es ist och beret, waz kriegen stossen oder missehellvng wir ald vnser stette vnd burger mit ieman gehebt haben vormals vnd her gebracht haben in dise bvntnvst, daz wir dar vmb enandern nichtes gebvnden sin ze helfenne, wir tvgen es danne gerne. Waz aber stosse missehellvng ald kriegen dekein stat, so in dirre bvntnvst ist oder noch dar in komen, von jeman angat, die wile dise bvntnvst weret, da svln wir enandern ernstlich behvlfen sin, als vorgeschriben stat, ovch nach dem zil, so dv bvntnvst vs kvmt, vntz daz der krieg oder die stosse versvnnet vnd gerichtet werdent, ane geverde. Were och, daz ieman disen stetten, so in dirre bvntnvst sint oder noch dar in koment, schaden ald vigenschaft anlegen wolte nach dem zil, so dise bvntnvst vs kvmt, von der dingen wegen, so in diser bvntnvst vfgeloffen sint, dar vmb svln wir enandern mit gantzen triwen ernstlich zv legen vnd behufen sin bi dem eide als lange, vntz daz dv stat der vigentschaft vnd des schaden aller dingen entladen werde. Ovch haben wir bedingen, were daz wir sament ald vnser stetten dekeinen in dekeine andern bvntnvst komen wolten gen herren oder gen stetten, daz wir daz mit enandern ald ieglich stat svnderbar wolt tvn mvgen, vnd daz vns dise bvntnvst dar an nicht svmen noch iren sol enkeines weges ane geverde, vnd were, daz wir sament ald vnser stetten dekeine vns ienderthin also verbvnden zv herren ald zv stetten, daz svln wir tvn diser bvntnvst vnschedelich vnd also, daz wir dis bvntnvst gegen enander stete vnd veste halten svln mit allen sachen, als sit beschenen ist vnd als an disem brief geschriben ist, ane geverde. Wir sin och sament vber ein komen vnd haben gedingen in diser bvntnvst, were daz ieman vns die vorgenanten stette keine ald alle ald vnser burger angriffe oder schadegote dekeines weges ane recht, ald ob vns den selben stetten ieman angriffe ald bekvmberte oder bekranhte dekeines weges, wer der were, an vnsern rechten oder gerichten friheiden ald gvten gewonheiten oder vmb dienst oder vmb stvren ald vmb solich ding, daz wir fvrbaz vnd me teten oder tvn mvsten danne vnser stetten dekeine getan hant vnd vntz her komen ist, vnd weihe stat alsvst angriffen wirt, wes sich danne der rat ald der merer teil des rates der selben stat, dv danne angriffen ist, erkennet vf den eid vmb hilfe, daz ir die andern stette helfen svln, also svln ir die andern stette behvlfen sin des besten, so si erzvgen mvgen, ane allen fvrzvg, wenne dv selbe stat, dv angriffen ist, die andern stette dar vmb ermant mit ir botten oder briefen, als dike es ze schvlden kvmb, vnd sol vns dar nicht svmen noch irren enkeiner leye sache. In disen vorgeschriben dingen haben wir die von Kostentz, die von Zvrich vnd die von sant Gallen vsgelassen einen einwelligen . . Romschen kvng, also daz wir den von Schafhvsen gen im nicht behvlfen svln sin, wir tvgen es danne gerne. So haben wir die von Schafhvsen och in disen dingen vsgelassen vnsern genedigen herren den hertzogen von Oster. ald wer ie danne vnser rechter herre ist, daz wir den vorgenanten stetten, so ietzent in dirre bvntnvst sint oder noch dar in komen, gegen inen nicht behvlfen svln sin, wir tvgen es danne gerne. Aber den burger von Kostentz ist in dirre bvntnvst vsgelassen ir herre der bischof von Kostentz mit der bescheidenheit, were daz vnser herre der bischof von sin selbes oder von sines gotzhvs wegen in dekeinen stoss ald krieg vieli mit den stetten, so in dirre bvntnvst sint, mit allen oder mit dekeiner vnder in, da sint die burger von Kostentz gebvnden bi ir eiden, daz ze richtenne mit liebe vnd mit frvntschaft, so verre si mvgent, ane geverde, mocht aber daz nicht sin, so sont die burger von Kostentz weder ir herren dem bischof noch den stetten entwederthalb nichtes behvlfen sin in der sache. Were och, daz der selbe vnser herre der bischof gegen vns den stetten allen ald dekeiner vnder in, so ietzent in dirre verbvntnvst sint oder noch dar in koment, iemans helfer wolte sin, daz in ze schaden mochte komen, da sint die burger von Kostentz den vorgeschribenne ir eitgenossen gebvnden zehelfenne ane fvrzvg in allem dem rechte, als vorgeschriben stat. Es ist och vmb die burger von Kostentz beret, were daz ir herre der bischof von Kostentz ald sin nachkomen su ichtes kvmbern ald trengen wolte wider ir rechten vnd ir gvten gewonheit, des sich der rat ald der merer teil des rates erkandin vf den eid, so sol man in gen dem selben ir herren den bischof ald sinen nachkomen geraten vnd behvlfen sin vf den eid alle die wile, so dise bvntnvst weret. Waz och den burger von Kostentz gegen ir herren dem bischof ald sinen nachkomen behalten vnd verschoben ist an diser bvntnvst, daz selbe sol och den burgern von sant Gallen gegen ir herren dem abte vnd sinen nachkomen vnd den burger von Zvrich gegen ir frowen der ebtischin vnd gegen ir nachkomen vnd och den burgern von Schafhvsen gen ir herren dem abt vnd sinen nachkomen verdinget vnd behalten sin in aller der wise, als hie vor an disem brief verschoben ist. Wir haben och in diser verbvntnvst gegen enander vsgelassen vnser eidgenossen, wele stat vor diser bvntnvst vnser eitgenossen ware. Fvrbaz sol man wissen, daz wir in diser bvntnvsse vns also zv enandern verbvnden haben, wer daz vnser herren ald ieman andere dienstlvte stette oder vestinen, wes die weren, vns die vorgenanten stette alle ald dekein bisvnder vnder vns angriffent schadegodin ald kvmbertin keines weges, die wile dise bvntnvst weret, ald dar nach vmb daz, daz wir vns zv enander verbvnden haben, weles weges daz beschehe, dar vmb svln wir enandern behvlfen sin vnverzogenlich vf den eid, alsich danne der . . rat ald der merer teil des rates der stat, dv danne geschadegot ist, erkennet vf den eid, wanne dv selben stat, dv also geschadegot ist, die andern stette dar vmb ermanet mit ir brieven ald mit des rates botten gegen allen den, die vns also iemer angriffen oder schadegent, wer die sint, als verre wir erzvgen mvgent, vnd sol vns dar an nicht svmen noch irren, daz wir vnser herren vsgelassen haben, noch dekeiner hande sache, so ieman erdeken kan oder mag. Wir haben och sament beret vnd vns selben behalten dise vorgeschriben ding vnd stvk ald ir iegliches besvnder ze enderen ze meren ze minren vnd ze besserenne, als dike wir wellen, vnd des mit enander vber ein komen, vnd wes wir ie also danne vber ein komen, die wile dise bvntnvst weret, wan dar vmb brief geben vnd versigelt mit vnser stetten insigel werdent, so svln wir enander gebvnden sin bi dem eid ze volfvrenne, wes wir danne vber ein komen sin, ane geverde. Wir vergenhent och offenlich an disem brief, daz wir ze den heiligen gesworn haben gelerte eide gegen enander, stete ze haben vnd ze volfvrenne mit gvten triwen alles daz, so vor an disem brief geschriben stat, vnd da wider niemer ze tvnne dekeines weges ane alle geverde. Dise vorgeschriben bvntnvst sol also weren zwischen vns den stetten, die hie vor benemet sint, hinnan ze sant Martis tag dem nechsten, so nv kvmt, vnd von dannan hin dv nechsten drv jare an vnderlas. Vnd her vber daz dis vorgeschriben alles veste vnd stete belibe, so haben wir die vorgenanten stette iegliche besvnder ir insigel ze vrkvnde offenlich gehenken an disen brief. Dis geschach ze Kostentz an dem nechsten samstag vor aller heiligen tag in dem jare, do man von Cristes gebvrt zalte drvcehen hvndert jar vnd in dem siben vnd vierzigosten jare."}
{"text": "Wir graf Donat vnd graf Dyethelm von Tokkenburg gebruder grafen ze Brettengo vnd ze Thafaus tund kund vnd veriehent fur vns fur vnser erben vnd nachkomen offenlich mit vrkund diss briefs allen den, die in an sehent lesent oder horrent lesen, als der erber her Johans Kobler tegan vnd lupriester ze Mayenuelt in vnser statt in dem bystum ze Cur gelegen vns vfgeben vnd zu vnsern handen braht, als reht sitt vnd gewonlich was vnd als es kraft vnd maht hat vnd nu vnd hienach wol haben sol vnd mag, sin hus ze Mayenuelt in vnser vorgenanden statt gelegen an der ringmur mit aller zugehord, anwandet Frikken Richenbachs huse, vnd sinen tail des garten hinder dem vorgenanden hus gelegen vff dem graben, daz selb huse vnd gart von vns lehen sint, aber ainen wingarten gelegen ze Mayenuelt an der lantstrass, da man vfhin gat gen sant Lucien, genant Viola, anwandet ainent vnser gut vnd andrent Fontnansen gut, aber ainen wingarten gelegen ze Mayenuelt an der lantstrass, da man vshin gat zu dem scheff an den Rin, genant Pradyel, der ainent och anwandet vnser gut vnd andrent Johansen Orten gut, vnd batt vnser gnad gar ernstlich, daz wir mit der gab vnd mit den gutern gottes dienst furdretint vnd vollebrahtind zu ainer ewigen mess zu dem vordren altar gelegen in der kilchen ze Mayenuelt in vnser vorgenanden statt, der gewiht ist in der ere der haylgen jukfrowen sant Katerinen, sant Margreten, sant Angnesen, sant Marien Magdalenen, darzu der ailf tusent magden vnd aller hailgen magden vnd junkfrowen, vnd won daz vorgenand huse garten vnd wingarten lehen von vns sint vnd die gotzgab nit mag beschehen, wir entzihent vns denn der manschaft der vorgenanden gutern aller vnd ieglichs besunder, so habint wir daz vorgenant huse garten vnd die wingarten baid vnd was der vorgenand herr Johans Kobler vns geben vnd zu vnsern handen braht hat, als vorgescriben ist, vnd darzu ain gut gelegen ze Balzers in dem vorgenanden bystum ze Cur, daz vnser aygen ist, genant Hainzen gut von Villters, mit aller zugehord, das vnser aigen ist, geben vnd gebend die allu gemainlich vnd ieglichs besunder wissentlich mit disem brief mit hus mit hof mit hofstat mit garten mit wingarten mit stok mit stain mit grund mit grat mit reben mit rebstokken mit rebstal mit wasen mit zwi mit lob mit gras mit wisen mit akkern mit holz mit veld mit wune mit waiden mit steg mit weg mit ingeng mit vsgeng vnd mit allen rehten nuzzen gewonhaiten vnd zugehorden, so von reht vnd gewonhait zu dem vorgenanden huse garten wingarten vnd zu dem gut ze Balzers gehort vnd gehoren sol vnd mag, ledklich frylich alleklich vnd luterlich durch got zu dem vorgenanden altar ze Mayenuelt in der kilchen in vnser statt gelegen in dem vorgenanten bystum ze Cur zu ainer frugen mess, vnd hant daz alles getan vnd geben doch mit den gedingen, daz wir vnser erbun vnd vnser nachkomen den altar, die pfrund vnd frugen mess lihen sond vnd nieman anders ainem gewihten priester, der alle tag mess hab, als sitt vnd gewonlich ist. War aber, ob daz beschahe, dz das lihen in dehains vnserr erbun vnd nachkomen hand kame, der die pfrund nit lihen wolt vnd sich sehs manot volgiengint vnd hin kamint, daz die pfrund nit verlihen war, so hat ain byschof von Cur denne vollen gewalt, die pfrund vnd altar mit aller zugehorde volkomenlich ze lihen ane aller manlichs irrung vnd widerred och ainem gewihten priester, der och alle tag mess hab, als sitt vnd gewonlich ist. Vnd won wir dis gotzgaben als ledklich frilich vnd als luterlich durch got fur vns vnd vnser erbun getan volbraht vnd vollefurt hant, so habint wir vns baid gemainlich vnd yetwedre besunder fur vns vnd vnser erbun an den vorgenanden gutern allen vnd an ieglichem besunder offenlich vnd frilich entzigen vnd entzihent vns och wissentlich mit disem brief aller aigenschaft aller manschaft aller lenschaft aller besazzung aller zugnust aller gewer aller kuntschaft lut vnd briefen aller vordrung vnd ansprach, so wir bis her dar an oder dar zu gehebt habint oder wir vnd vnser erbun ald yeman andre von vnsern wegen ald an vnser stat noch dar zu ald dar an mohtint gewinnen, vnd och alles rehten gaistlichs vnd weltlichs gerihtes, da mit wir ald vnser erbun ald yeman andre von vnsern wegen oder an vnser statt nu ald hienach zu den vorgenanden gutern gar oder zu dehainen tailn kondint ald mohtint gesprechen in dehain wis ald weg oder mit dehainen andern sachan, daz dem vorgenanden altar vnd pfrund vnd gotzgaben schadlich moht sin vnd gebresten bringen moht, ane gefard. Wir vnd vnser erbun sond och der vorgenanden gutern aller vnd ieglichs besunder reht wem sin fur reht aigen gut, wenne wie wa vnd als vil vnd als dik du vorgenand pfrund vnd altar des bedurfint vnd notdurftig sint, ane geuard. Vnd won wir dis vorgenanten gotzgaben als reht vnd redlich ledklich frilich vnd als luterlich durch got geben habint mit willen vnd gunst des vorgenanden hern Johansen Koblers, so hant wir gebetten den erwirdigen herren byschof Johansen des bystums ze Cur, das er die vorgenanden gotzgab die pfrund vnd altar bestat vnd sinen willen vnd gunst dar zu geben welle von des bystums wegen. Vnd des vnd aller vorgescribner ding vnd geding ze vrkund ze warhait vnd ze merer sicherhait hant wir graf Donat vnd graf Diethelm von Tokkenburg da vorgenant vnsru insigel offenlich gehenket an disen brief. Dar nach veriehent wir byschof Johans von gottes gnaden byschof des bystums ze Cur fur vns vnd vnser nachkomen, dar vmb daz gottes nam vnd dienst gehoht vnd gefurdret werde, vnd durch bett willen der vorgenanden herren von Tokkenburg so hant wir dis vorgenanden gottes gaben pfrund vnd altar bestatt vnd vnsern willen gunst vnd furderung dar zu geben von vnsers bystums wegen, doch der pfarr vnschadlich, vnd bestatent die vnd gebent vnsern willen vnd gunst dar zu wissentlich mit disem brief fur vns vnd vnser nachkomen mit aller erwirdi ehafti hantvesti gewarsami worten werchen raten vnd getaten, so dar zu gut nutzze vnd notdurft warent vnd sint vnd dar zu gehorto vnd noch gehort von reht vnd gewonhait, vnd och mit den gedingten worten vnd gedingen, war ob es sich befunde, das in disem brief ains oder dehains artikels vergessen ware vnd nit verscriben warint, da mit die vorgenanden gotzgaben pfrund vnd altar nit versorget warint, das sol doch den vorgenanden gotzgaben pfrunden altar vnd bestatungen enkainen schaden bringen, won das die gottes gaben vnd bestatungen nu vnd hienach kraft vnd maht haben sond vnd mugint. Vnd des vnd aller vorgescribner ding vnd geding ze vrkund ze warhait vnd ze ainer staten sicherhait hant wir byschof Johans von gottes genaden byschof des bystums ze Cur vnser insigel offenlich vor an gehenket an disen brief. Ich obgenanter Johans Kobler Priester tegan vnd lupriester ze Mayenuelt in Curer bystum vergih ainer ganzun warhait alles des, so die edlen wolerbornen min gnadigen herren von Tokkenburg von mir an disem brief veriehen hant, daz ich das alles gesundes libes vnd mit wolbesinten sinnen vnd vorbedahtem mut vnd do ichs mit dem rehten wol getun moht vollefurt vnd getan hab vnd mit minen willen gunsten vnd furdrungen beschehen ist, vnd des alles ze warhait ze vrkund vnd ze merer sicherhait aller vorgescribner ding vnd geding han ich och min insigel offenlich gehenket an disen brief. Der geben ist ze Cur in der statt an dem nachsten zinstag nach sant Vrbans tag, der der drissigost tag was des manotz des mayen, in dem iar, do man zalt von Cristus geburt druzehenhundert iar, ahtzig iar vnd dar nach in dem funften jare."}
{"text": "Wir Karl von gots gnaden Romischer keiser zu allen zeiten merer des reichs vnd kunig zu Behem embiten dem burgermeister rat vnd burgern gemeinlich zu sante Gallen vnsern vnd des reichs liben getrewen vnser genad vnd alles gut. Vmb die gewonlich stewr, die ir vns vnd dem reiche vff sante Merteins tage iarlich pflichtig seit zu geben, empfelhen vnd gebiten wir ewren trewen ernstlich bei vnsern vnd des reichs hulden, daz ir die selben stewr Rudger Manes burgermeister zu Czurich vnserm vnd des reichs liben getrewen vff sante Merteins tage, der schirest kumpt, genczlich gebet vnd beczalet on widerrede vnd hindernusse, vnd wenn ir das also getan habt, so sagen wir euch vnd dieselben stat zu sante Gallen von dem egenanten sante Merteins tage genczlich quit ledig vnd los. Mit vrkund dicz briues versigelt mit vnser keiserlichen maiestat insigel. Geben zu Mencz nach Cristus geburte drewczenhundert jare, dornach in dem viervndsibenczigstem jare, an dem nehsten freitag nach aller heiligen tage, vnser reiche in dem newnvndczwenzigsten vnd des keisertums in dem czwenczigstem jare."}
{"text": "Ich Offerl der Anhanger bechenne. Offenleich mit dem Brief. vmb di vanchnuzz darein ich chomen bin von meins lieben genadigen Herren Herczog Fridreichs geschaftz wegen, dar vmb mich sein vicztwm Her Jorg der Waldekker gevangen hat, von der selben Handlung vnd vanchnuzz wegen habent all mein Heren, frewnt vnd gesellen erpeten mein obgenanten Herren vnd sein vicztum daz er mich der selbigen vanchnuzz vnd gelub ledig lazzen hat. vnd habent mich meiner vnschuld geniezzen lassen. also. daz ich hin fur meins obgenanten Herren, seins vicztum, Lant vnd Lawt Huld dar vmb haben sol, Mit der beschaiden, daz ich all mein Herren, bruder vnd frewnt, Helfer vnd all mein gesellen dhain veintschaft noch ansprach von der obgenanten vanchnuzz wegen nimer mer hincz meinen obgenanten genadigen Herren seinem vicztum Jogen dem Waldekker, Lant vnd Lawten vnd besunderleich aller der die an meiner vanchnuzz schuldig sind nit haben, noch gewingen sol weder mit recht noch an Recht trewleich an alz gevar vnd dar vmb han ich einen gestalten aid gesworen hintz den Heiligen daz allez trewleich stat vnd war ze lazzen, daz Oben an dem Brief geschriben stet, dar vmb ze einer warn gedachtnuzz. vnd sicherhait gelob vnd gehaizz ich mit meinen trewn an eins gesworen aydes stat, di ayd vnd trew trewleich stat vnd war ze Lazzen, di ich dar vmb gesworn vnd gegeben han vnd gib dar vmb den Brief versigelten vnder meinem Anhangundem aigen Jnsigel. Dar zw mit meiner lieben Bruder Jnsigel Hern Veyten vnd Jochleins der Anhanger dar vnder ich mich all mein Bruder, frewnt vnd gesellen verbinten die obgennanten gelub vnd gehaizzen stat vnd war ze halten trewleich an alz geuar. Anno domini. M. CCC. LXX. IXn in die Sancti Egidij confessoris."}
{"text": "Ich Hainreich von Cheiaw, und ich Chunrat sein pruder, wir vergechen vnd tuen chunt allen den, die disen prief lesent oder horent lesen, die nu sint oder hernach chunftich werdent, daz wir mit guetem willen vnserr erwen der erwen samnung ze Altenburch durch got lauterleich gegeben hawen vnssers vrein aygens ein halb phunt phennich gelts auf einem halben lechen ze Wartperch, daz hern Wolffgang vnd seins svns Dytreichs lechen war, vnd auch daz wir der vorgenanten samnug vrein vnd schermen schullen nach aigens recht ze Osterreich fuer allev ansprach. Vnd darvber geb wir vnsern prief zue einem gezeug versigelten mit vnser paider jnsigel. Diser sach sint zeug: her Rapot, her Haydenreich, der jung Alber, purgrauen ze Gors, der Hainreich der Pernhartstorfer, der Ott der Weidner, der Hauch von Molt, Herwort sein svn. Der prief wart gegeben nach Christes gepurd vber dreuzechen hundert jar, in dem dreizechenten jar, an sand Michels tag in dem herbst."}
{"text": "Wir fro Anna von gottes gnaden abtischen des gotzhus ze Schennis tunt kunt vnd vergehent offenlich an disem brief, daz wir dem edeln herren graf Ffriderichen von Tockenburg vnd sinen erben geben hant vnd gebent mit disem brief fur vns vnd alle vnser nahkomen die erberen frowen fro Annen Cunrattes von Langenruti vnd fro Adelhaitten von Eglingen iro beder tohter, du vnser vnd vnsers gotzhus aigen was, vmb die guttait, so er vns vnd vnserm gotzhus gtan hat vnd noh tun sol vnd mag, vnd hand im die selben obgenant frowen geben fur aigen mit allen den rehten nutzen vnd gewonhaitten, so zu der selben frowen hort alder gehoren sol von reht oder gewonhait, vnd sunderlich mit allen den rehten, als wir vnd vnser gotzhus die selben frowen vntz her gehebt braht vnd genossen hant. Vnd des ze warem vnd offem vrkund aller diser ding so gebent wir du obgenant fro Anna abtischen des obgeschribenn gotzhus vnser aigen insigel offenlich an disen brief fur vns vnd alle vnser nahkomen, der ze Schennis geben ist in dem jar, do man zalt von gottes geburt druzehenhundert jar vnd dar nah in dem sehsvndfunftzgosten jar, an dem nehsten sunnentag nah dem zwelften tag."}
{"text": "Ich Ott von Gotesprunne vnd ich Nyclas vnd ich Peter sein svne vnd ich Janns von Gotesprunne, des egenanten Otten brvder vnd ich Diemuet vnd ich Gerdraut hern Merten tochter von Gotesprunne, dem Got genad, Wir veriehen vnd tuen chvnd allen den, die diesen Prief lesent oder horent lesen, di nv lebent vnd hernah chunftich sind, Daz wir mit aller vnser Erben guten willen vnd gunst, mit verdachtem mut vnd nach vnser Pesten freunde Rat vnd nach ander Erber Leut Rat zv der zeit, do wir iz wol getun mochten, Verchauft hawen vnsers rechten Ledigen vreyen aigens vnsern Hof, der da leit daz den Winden bei dem See, mit alle dev vnd darzv gehort in vrbar, in Holtze, ze velde vnd ze dorff, ez sei gestift oder vngestift, versucht oder vnuersucht, swi so daz genant ist. Den egenanten Hof vnd swaz dar zv gehort, als geschriben vor an disem Prief ist, Hawen wir recht vnd redleich verchauft vnd gewen mit allen dem nutz vnd rechten, als wir iz vnd vnser vodern allez in aigens gewer vnuersprochenleich herpracht haben vnd als iz auch von alter her chomen ist, Vmb Hundert Phunt vnd vmb Neun vnd dreizich phunt Wienner phennig, Der wir gar vnd genzleich vericht vnd gewert sein, Den erbern Geistleichen herren bruder Wulfingen, zv den zeiten Apte datz dem Heyligen Chreutz vnd der Samenunge gemain desselben Chlosters vnd allen irn nach chomen furbaz Ledichleich vnd vreileich ze haben vnd allen irn frumen da mit ze schaffen, versetzen, verchauffen vnd geben, swem si wellen an allen Irresal. Vnd ist auch vns egenanten Diemuten vnd Gedrauten der vorgenanten Hundert phunt vnd Neun vnd dreyzich phunt wienner phening Ledichleichen vorauz gevallen aindlef phunt Wienner phening vnd ein chuffen wein, der wir auch gar vnd gentzleich verricht vnd gewert sein, fur alle die ansprach vnd voderung, die wir vnd vnser Erben furbaz Ewichleichen auf den egenanten Hof vnd auf allen dev vnd dar zv gehort, Swie so daz genant ist, ze sprechen vnd ze vodern gehabt haben oder furbaz Ewichleichen immermer gehaben wolten oder mochten. Vnd darvber durich pezzer Sicherhait, so setze wir vns, ich Ott von Gotesprunne vnd ich Nyclas vnd ich Peter, sein svne vnd ich egenanter Jans von Gotesprunne vnd ich Piligreim, der egenanten Junchvrovn Ochem von Wolfstal vnuerschaidenleich mit sampt allen vnsern Erben vber den vorgesprochen Hof daz den Winden vnd vber allez daz, daz darzv gehort, als var an disem Prief geschriben stet. Dem vorgenanten bruder Wulfingen, Apt daz dem Heyligen chreutz vnd der Samnvnge gemain des selben chlosters vnd allen irn nachchomen zv rechten gewern vnd scherm fur die offtgenanten zwo Junchvrovn vnd fur alle ir Erben vnd fur vnser erben, als aigens recht ist vnd des Landes recht ze Vngern. Darnach so setz ich mich ich vorgenanter Ott von Gotesprunne vnd ich Nyclas vnd ich Peter sein svne besvnderleich an meinen vorgenanten Pruder Jansen von Gotesprunne vnd an Hern Pyligreim von Wolfstal dem offt genanten bruder Wulfing, Apt datz dem Heiligen chreutz vnd der Samenung gemain desselben chlosters fur den egenanten Hof datz den Winden vnd fur allez daz dar zv gehort swie so daz genant ist als vor an disem Prief geschriben stet, ze rechtem gwern vnd scherm fur alle ansprach, als aigens guts recht ist vnd des Landes recht ze vngern vnd daz dise red furbaz alle stet vnd vnzebrochen beleib, darvber geb wir in disen Prief zv einem offen vrchund vnd zv einen warn gezeug diser sache versigelt mit vnsern Insigeln vnd mit der Erbern Heren Insigel hern Hadmars vnd hern Merten der Stuchsen von Trautmanstorf, di ped diser sache zeug sind mit irn Insigeln. Vnd wand ich vorgenanter Peter Aigens Insigels nicht enhan, so verpind ich mich allez daz ze laisten vnd ze volfurn vnder meins vargenanten vater Insigel, Otten von Gotesprunn vnd vnder meins Pruder Insigel Nyclas vnd vnder meins Vetern Insigel Jansen von Gotlesprunn vnd vnder hern Pyligreyms Insigel von Wolfstal vnd vnder der Erbern heren Insigel, Hern Hadmars vnd Hern Merten, daz hie vor an disem Prief geschriben stet. Diser brief ist geben nach Christes geburd Dreutzechen Hundert iar darnach in dem Zway vnd Viertzkisten Iar, an sand Nichels tag."}
{"text": "Ich Stephan von Chremms und mein hausfrau Margret veriehen offenbar an disem brief alle den, di an sehent oder horent lesen, daz wir bestanten haben von dem ersamen herren apt Christann von Mennse und von dem convent da selb den hof datz sand Michel und di weyngerten, di zu dem hof gehorent an daz tayllant und an den Limpperig, da schol man mir zu geben alle jar jaerichleich funftzik phunt phenning, ochtzehen phunt auf di plumostern, tzwelif phunt an dem auffartag, tzwayntzik phunt zu dem weynlesen, und umb di vor genanten Funftzik phunt schol ich dem oft genanten herren apt Christann von Mennse und dem convent da selb all ir weynn antwurten an dem wazzer mit lesen und mit allen sachen an all ir mue und swo mein herr tzwen phenning hin legkt ze paue an den hof, da schol ich alle weg den dritten dar legen und swann mir mein herr zimmer geyt oder sentt, daz schol ich an zimmern an all sein mue. Daz die sach paydenthalb staet beleib, gib ich Stephan von Chrems dem ersamen apt Christann von Mennse und dem convent da selb disen brief versygelt mit meinem jnsygel. Daz ist geschehen, do man zahlt von Christes gepurde dreutzenhundert jar dar nach in dem tzwayundviertzigistem jar an sand Andres abent."}
{"text": "Ich Gundolt der Tucz, zu den zeiten amptmann der erbern herren von Pawngartenperig, vergich und tun kund midisem brief allen lewten, daz fur mich kom, do ich an dem rechten sazz, der erber man Janns von Segenwerg, purger ze Wienn, und vrogt gein ainem weingarten, des ain viertail ist und leit in dem Wolfgraben zenachst Pilgrime weingarten, des ich perkmaister pin, umb seinen versessen dinsts, des zwai pfunt gelts, als sein brief sait, der mit perkchmaisters insigel bestett ist, und vragt zu den drein vierzehen tagen, als recht ist, und ward auch den rechten eriben darumb drew furbot. als recht ist. Do ward gefragt, waz recht wer. Da ertailten die pergenazzen und ander erberg lewt, dew pey dem rechten waren, seyd der erberg man als lang gefragt hiet mit seinem brief geim dem weingarten umb sein versessen dienst und seinen zwispild darauf behabt hiet mit frag und mit urtail und seyt der weingarten nicht tewer war, dann daz purkrecht und die zwispild, ich scholt in des weingarten gewaltig machen und an die gewer seczen, als recht war, furbas allen iren frum damit ze schaffen, und daz hab ich getan und han den egenanten Jannsen von Segenwerg und sein hausfrawen, frawn Affram und ire eriben des vorgenanten weingarten gewaltig gemacht und an die gwer gesaczt, als es dy perkgenazzen und ander erber lewt pey ir ayd und trewn ertailt habent, furbas allen iren frum damit ze schaffen mit verchauffen mit verseczen geben, wem si wellent, an allen krieg. Nach derselben zeit chom dew erber fraw, fraw Elspet. Niclas des Charelpekchen witib, dem got gnad, der der egenant weingart gewesen ist und die gult darauf verchaufft hiet, und tet sich desselben weingarten recht und redleich und ungenott furczicht und gab in auf mit mein Gundolt hant dem offtgenanten Jannsen und sein eriben also, daz si furbas noch ir eriben gen dem weingarten gehaben wolten. Und daz vorgenanter Janns den egenanten weingarten mit frag und mit urtail mit nottading an sein gewalt bracht hab mit rechten recht, als egeschriben stet, des geb ich im disen brief zu urkund versigelt mit meinem insigel, des ist geczeug mit seinem insigel der erber man Gorig der Chursner aydem an dem Newsidel. Der brief ist geben nach Kristi gepurd drewczehenhundert jar darnach in dem funfczigistem jar zu ostern."}
{"text": "Wir graue Friderich von Toggenburg tund kunt allen den, die disen brief ansehent, lesent alder horend lesen, daz wir gar vnd gantzlichen geriht siend mit dem erwirdigen herren byschof Vlr. ze Costentz vnd mit sinem gotzhus vmb allen den dienst vnd schaden, so wir in vnsers herren bischof Nycol. saligen vnd in des gotzhus ze Costentz dienst ie genamend alder genomen habend vntz vf disen tag, als dirre brief geben ist, wan vns der vorgedaht herre byschof Vlr. ze Costentz des selben dienstes vnd schaden gar vnd gantzlich mit gezaltem gut geriht vnd gewert hat, vnd da von sagen wir in, sin nachkomen vnd daz gotzhus ze Costentz fur vns vnd vnser erben ledig aller ansprach, so wir von des selben dienstes vnd schaden wegen ie gehept haben alder haben mohtend vntz vf disen hutigen tag, als dirre brief geben ist. Vnd des ze warem vrkund henken wir vnser aigen insigel an disen brief. Der geben ist, do man zalt von gottes geburt druzehen hundert vnd siben vnd vierzig jare, an dem nahsten donstag nach sant Martins tag."}
{"text": "Wir her Beringer vnd her Hug gebrudere rittere von Landenberg veriehen an disem briefe, das wir die manschaft des zehenden ze Wilistorf, die wir gemein hatten mit vnserm vetter her Rudolf von Landenberg, den Cvnrat der Basendinger burger ze Dyessenhouen von vnse hatte ze lehen, der och vnser lehen was von sant Gallen, heigen gegeben vnsern teil dem vorgenanten vnserm vetter, vnd hein vns enzigen vnsers rehtes an alle geverde an sin hant, wont er an disem gute vnser rehter gemeinder was. Vnd vber disu sache so geben wir ime disen briefe besigelten mit vnser beider ingesigel ze einem vrkunde diser gabe vnd och darvber ze einer staeter bezugenge. Dise brief wart gegeben, do man zalt von gotz geburt druzehenhundert jar, darnach in dem ersten jare, an aller heiligen abende, vf der burg ze Landenberg."}
{"text": "Wir Otte, Haymreich vnd Ludweich Brueder von Ror, genant von Lewenstain veriehn vnd tun ze wizzen allen den, di disen brief an sehnt oder heornt lesn, di nu lehnt vnd hernach chumftich sint, daz wir mit verdahtem muet vnd mit gesampter hant zeder zeit, do wir ez wol getun mohten, verchouft vnd ze chouffen gegebn haben den Ersamen Manne hern Hainreichen Brobst ze den ziten vnd der Sammunge des Gotshouses ze sant florian vnsers rehten vreyen aigens ain Hueb, di da leit datz Moulspach, mit allen dem, daz darzv geheort ze dorffe vnd ze velde, vmb nevn vnd dreizzich pfunt alter pfenninge wienner munizze, der wir gentzlich gewert sein vnd haben in vnd dem vorgenanten Gotshous di selben Hueb gegebn ledichlich vnd vreilieh mit allen dem reht vnd wir daran gehabt haben, ze versetzen ze verchouffen vnd allen ir frum da mit ze schaffen an alle ierrunge, vnd verzeichen vns der vorgenanten Hueb gentzlich also, daz wir vnd vnser Erben ansprach darouf nimmerme gehaben suln; wir sein auch des selben Guets vnuerschaidenleich scherm vnd gewern der vorgenanten Herren vnd des Gotshous fur alle ansprach, als aigens reht ist in dem Lande ze Osterreich, vnd swaz daruber den vorgenanten Herren von ansprach oder von vnser Erben chrieg, choste oder arbait oder schaden gewahsen mohte, daz suln wir in gentzlich ablegn; daz loben wir mit vnsern triwen. Daz diser chouf vnd ditz gelubde, als vor beschaiden ist, von vns vnd von vnsern Erben stet ewichlich vnd vnzerbrochen behalten werde, daruber gebn wir den vorgenanten herren vnd dem Gotshous ze sant florian disen brief ze vrchunde bestetigt mit vnser dreyr anhangenden jnsigeln vnd durch bezzer sicherhait dirre Sache haben wir gebeten hern Eberharten von walsse ze den ziten Lantrihter ob derEns vnd ir vogt, daz der ze gezivge sein jnsigel daran gehangen hat. Dierre sache sint Gezivgen her Hainreich von walsse, her Hainreich von volchenstorf, her Hainreich von Lonstorf, her Hertneit von Troun, her Otte van Troun, her Gundakher der junge von Losenstain, her Eberhart von walsse der junge vnd ander genueg. Der brief ist gegeben an Sant veyts tag nach Gots geburts vber drivtzehn Hundert iar, darnach in dem zwaintzkisten jar."}
{"text": "Wir Heinreich von Gots gnaden apt vnd di gemain der bruderschaft cze Glunich veriehen offenbar an disem brief, daz wir mit gemainem rat vnd mit guetleichem willen enphangen vnd ingenumen haben von Fridreichen dem Chresling weilen hern Fridreichs svn dez Chresling von dem Dorf, den Got gnad, daz selgeret, daz der vorgenant her Fridreich der Chresling von dem Dorf mit dem egeschriben Fridreichen dem Chresling seinem svn vnd mit allen seinen altisten erben geschaft het ain pfunt geltes gemainer wienner munzze auf czwain gueten, di sein rechtes aygen gewesen sind, im Pach ains ob Herdershoff Dorf gelegen vnd ains auf dem Smidesperg, baide gelegen in Herdershoffer pharre, daz sein erben vnd er inne gehabt habent seind dez vorgeschriben hern Fridreichs des Chresling von dem Dorf tod seins vater, vnd davon getailt habent armen leuten an sand Geori tag als vil, vnd daz pfunt pfenning geltes getragen macht jerleich, hat gegeben vnd ingeantwurt er vnd all sein vadern mit guetleihem willen aller seiner erben vnd czu der czeit, da si ez wol getun machten, mit allen den rechten vnd nuczen vnd in aygens gewaer, als si di vorgenanten guet herpracht vnd innegehabt habent, den heyligen vnd der chirchen cze Hedershoffen in alle diw recht, als ander leut der vorgenanten chirchen cze Hedershoffen, cze einem rechten selgeret seinem vater vnd im vnd allen seinen erben vnd vorvadern vnd nachchvnftigen seln cze hilf vnd cze trost mit solher beschaidenhait, daz ein igleiher pharrer cze Hedershoffen jerleich vnd ewigleich begen sol irn jartag an sand Alexi tag czu der andern vesper mit einer gesungen vigili vnd dez nachsten tags darnach mit fumf sel messen vnd nach dem gotsdienst trewn vnd speisen sol fumfczehen armew leut vnd den geben drew essen, da si mit beleiben mugen, vnd vier chenel weins vnd nach dem essen aynem igleihen menschen ain phenning. Waer awer daz, das der vor genant pharrer cze Herdershoffen dazselben gotsdienst vnd selgeret nicht volpringen mocht als vor geschriben stet, von ehaften noten, so sol er an vnderlaz den gotsdinst vnd daz selgeret volpringen in denselben acht tagen nacheinander cze raiten; geschech dez nicht, daz der gotsdinst vnd daz selgeret nicht volpracht wurd in den acht tagen, so ist ein igleiher pharrer cze Herdershoffen veruallen cze einer pessrung, daz er mern sol den goczdinst mit drin messen czu den fvmfen vnd mit acht armen leuten czu den fvmfczehen also, daz er in denselben acht tagen diw saumung an dem goczdinst vnd auch di pessrung, da er mit geuallen ist, czueinander cze raiten mit acht messen vnd mit drin vnd czwainczig armen leuten vollichleich wider tun vnd vnuerczogenlich. Geschech dez alles nicht, so sullen sich di nachsten erben vnderwinden der vorgeschriben guet an der armen leut schaden, di auf den gueten gesessen sind vnd innehaben vierczehen tag, ob der goczdinst vnd daz selgeret vnd auch die pessrung wider tan wurt vollichleich, so sullen si wider ledig sein den heyligen vnd der chirchen cze Hedershoffen. Waer awer daz, daz sich daz allez nicht vergieng, als vor geschriben stet, so sullen wir vns der abt vnd der conuent cze Glunich der vorgenanten guet in dem Pach vnd auf dem Smidesperg vndercziehen mit allen den rechten, vnd vorgeschriben stet, vnd den jartag mit der vigili vnd fumf messen vnd mit den fumfczehen armen leuten jerleich begen an sand Allexi tag allen den seln, als vor geschriben. Vnd daz daz stet vnd vnczebrochen beleib, darvber geben wir dem oftgenanten Fridreichen dem Chresling vnd seinen erben disen gegenwurtigen brief versigelten mit vnsern paiden anhangunden jnsigeln zu ainer pessern sicherhait vnd warheit dez oftgenanten gotsdinst vnd selgeret vnd czu einem rechten vrchund vnd warheit der selben sache, vnd der brief ist gegeben, da von Christi gepurd warn ergangen dreuczehen hundert jar, darnach in dem drev vnd fumfczigisten jar an sand Allexi tag."}
{"text": "Ich Johans Schulmaister, den man nempt Nagringer, burger ze sant Gallen vergich offenlich mit vrkund dis briefs, daz mich der erwirdig herr her Cun von Stoffeln probt vnd pfleger des gotzhus ze sant Gallen bezalt vnd gantzlich gewert hat sehs vnd zwaintzig guldin guter an dem gold vnd swar an gewiht von Oswald des Nantzingers wegen, darvmb mir des selben Oswalds Nantzingers harnasch stund, daz selb harnasch ich darvmb ledig liess. Vnd des ze vrkund diser vergiht henk ich Hans Schulmaister, dem man spricht Nagringer, min aigen insigel an disen brief. Der geben ist ze sant Gallen an sant Jacobs tag des zwelfbotten in dem jar, do man zalt von Cristi geburt druzehenhundert jar vnd darnach in dem sehs vnd sibentzigosten jare."}
{"text": "Ich Dyetreich der Pestel purger in der Freinstat vnd ich Dorothea sein hausfrow vnd mit sampt vns all vnser eriben wir vergehen offenlich mit dem brif, das ich mit wolbedachtem mut zder zeit, da ich es wol getun macht, recht vnd redlich mein geschefft getan han mit meiner egenanten hausfrovn Dorothen gunst vnd willen vnd auch aller meiner eriben, also daz ich von erst schaff meiner hausfrown Dorothen mein halbe mul dacz Czagelaw mit aller zugehorung vnd meinen garten gelegen daselbs vnd zwen prottisch in dem rathaws vnd auch mein haus gelegen in der Freinstat am dem Ring zu nagst des Lemperczagel haus, also daz die yczund genanten stukch ir rechte margengab sullen sein, vnd soll allen iren frum damit schaffen, wie sey verlust. Auch schaff ich meiner egenanten hausfrown Dorothen meinen czehent gelegen in dem Purchfeld vnd in sand Peter pharr, daz si den inne haben sol ir lebteg, dann nach irem tod so sol er erben vnd geuallen auf meinen sun Wenczlein vnd seine geswistreid, die wir paide mit einander haben. Wer aber daz getan, daz dieselben meine chinder ee denn si mit dem tod abgiengen, so mag si auch allen iren frum damit schaffen, wie sey verlust. So schaff ich meinem sun Wenczlein vnd seinen geswistreiden, di wir ich vnd mein egenante hausfrow mit einander haben, mein gut ze Helle gelegen in sand Oswaltz pharr vnd ain gut gelegen ze Slag pey Gruenpach vnd ain gut gelegen ze Gruenpach an der prukk vnd zwai rewtter gelegen daselbs vnd meinen hof ze Grueb in Losperger pharr, vnd mein guet genant auf der Nas gelegen in Hyrspekcher pharr, vnd dieselben guter alle sullen erben von ainem kind auf daz ander, vnd sullen damit allen iren frum schaffen, wann si zu iren tegen koment. Wer aber daz die kinder alle abgiengen mit dem tod ee denn mein egenante hausfrow, so sullen di stukch ir sein vnd mag damit tun, wi sey verlust, ausgenomen des hofs zu Grub vnd dez gutz auf der Nas, also beschaidenlich, ob die kinder also vor ir abgingen, so sol das gut auf der Nas widerhent geuallen auf meinen sun Chunraten vnd auf all sein erben, dann den hof ze Grub sol mein egenant hausfrov vncz an iren tod innehaben, dann nach irem tod so sol er auch geuallen auf meinen sun Chunraten vnd all sein erben. Ich schaff auch alle mein varund hab meiner vorgenannten hausfrown Dorothen vnd sol si von derselben hab geben meinem sun Wenczlein vnd seinen geswistreiden virczk phunt wienner phenning vnd sol man in di anlegen an erib. Wer aber daz mein sun Wenczel vnd seine geswistreid abgingen mit dem tod an erben, so sullen si meims suns Chunratz sein vnd meiner erben oder daz erib, daz man darumb chaufft. So schaff ich meinem sun Chunraten vorawz mein wis gelegen in der Hofwis vnd meinen garten gelegen hinder dez pfarrer stadel, daz mein vreys purchrecht ist, daz er meiner sel davon sol gedenchen mit ainem phunt phenning, daz er alle iar ierlich davon geben sol zu einem jartag nach der erbern purger rat in der Freinstat dem pharrer vnd in daz spital vnd den sundersiechen, vnd wann mein sun Chunrat mit dem tod abget, so sol ez seiner negsten eriben albeg ainer innehaben, vnd da von raichen. Wann dann seiner erben nicht mer enist, so enphilich ich ez dem erbern rat der purger in der Freynstat auf ir trew, daz si daz selgeret inne haben vnd daz tun durch Got vnd irr sel hail willen. So schaff ich all mein verlehent brief in der purger puchsen, daz si darinnligen vnd wartund sein meiner hausfrown vnd allen meinen eriben nach meines geschefft briefs sag. Daz daz gegenwurtig geschefft also stet vnd vnuerchert beleib, dar vber zu einer ewigen bestettigung haben wir ich obgenanter Dyetreich der Pestel vnd ich obgenante Dorothea sein hausfrow vleizzichlich gepeten di erbern purger in der Freinstat, daz si irr stat jnsigel daz minner ze zewgnuss dez geschefftz an den brif gehangen habent in vnd irr stat an schaden, darunder wir vns verpinden mit sampt vnsern erben mit vnsern trewn an aides stat, alles daz stet ze haben, daz an dem brif verschriben ist, der geben ist nach Christi gepurd drevzehen hundert jar vnd in dem zwai vnd achczugistem jare an sand Gregoriitag."}
{"text": "Ich Ruger der Heresinger Purger ze Lintz vnd ich Elizabeth sein Hausfraw Wir veriehen offenlich an disem brief allen leuten, di in sehent oder horent lesen, Daz wir mit wol verdachtem mut vnd mit gutem willen aller vnser vrevnt ze der zeit, do wir ez wol getun mochten, ze Saelgeret ab vnserr vnd vnserr voruodern Sael vnd durch vnsers liben Svns willen bruder Michels, der sich in den saeligen Orden ze Wilhering ergeben hat, vnser Aecher, di in dem Purchvrid ze Euerding ligent, do von wir dem Richter ze Euerding jaerchleich dienn zwen phenning ze Purchrecht an dem Prehen Tag vnd der vier vnd zwaintzig jeuch noch vnserr achtung schol sein, dem selben Gotshous ze Wilhering ledichleich vnd aigenlich gegeben haben nach unserr baideu tod ebichleich ze besitzen vnd in nutz vnd in gewer haben mit allem dem Recht, vnd wier ez her bracht haben, an allen chrieg aller vnser erben vnd vrevnt Also beschaidenlich, Swann wier baideu nicht ensein, swie dann die eegenanten Aecher funden werdent, also schuln sich ir di Erbern gaestliehen Herren von Wilhering vnderbinden vnd schaffen do mit irn frum als mit anderm irem Gut. Si schuln auch vnsern Jartag do von alle Jar begen mit andacht noch des Ordens gewonhait vnd die gemain an dem selben Tag mit einem mal, Daz ist vischen und mit weizzen brot trosten, daz si dester andechtichleicher vnserr Sael gedenchen. Daz diseu andacht vnd Red also staet vnd vnzebrochen beleib, dar vmb geben wier in disen brief versigelten mit meinem vorgenantes Rugers des Heresingel jnsigel und mit Mertein des Ribeisen ze den zeiten Richten ze Euerding Insigel. Der brief ist gegeben, do von Christes geburd ergangen warn Drevtzehen Hundert Jar, dar nach in dem drev vnd viertzigisten jar an vnser Vrowen tag ze ierr chundnusse."}
{"text": "Wier Albrecht von gots gnaden Hertzog ze Osterreich, ze Steyr vnd ze Chernden Tun chunt offenlich mit disem prief vmb die Vogtey am Winberch auf der erberer geistlichen leut . . von Sand Florian gut, dar vmb vnser sunder vreunt Bischolf Gotfrid von Pazzow an aym tail vnd vnser getrewen lieben Reinprecht vnd Friderich von walse von Ens von vnsern wegen am andrn tail mit einander chriegt habent, Daz wier dar vber derselben geistlichen leut von Sand Florian hantfest vnd prief gesehen haben, Vnd habent vnser Lantherren vor vnser ertaylt vnd ist von in ouch veruolget, waz die hantfest sage, die der Probst vnd daz Gotshaus ze Sand Florian habent, von dez selben gutes wegen, daz ez da pey beleiben sol, mit vrchunde ditz priefs. Geben ze Wienn an Svnntag vor Sand Bartholomes tag Anno domini Millesimo CCCmo xl. Sexto."}
{"text": "Ich Ortlieb von Hag mit samt meinem bruder Hainreichein vergehen an disem brief vnd tun chunt alle den, di disen brief horent oder lesent, das wir vns des niht gewissen sein, das wir dehain reht haben oder megen gehaben noch herren noh gewern imens megen sein des zehents ze Talhaim wider das gotschaus vnd di samung ze Raitenhaslach imen ze leichein. Vnd do von durich vnser baider sei gewarheit, das dem vorgenanten gotshaus Raitenhaslach von vnsern wegen dehain mv oder ansprach von iemen icht aufste vnd ich Hainreich Hager noch aigens insigel niht enhan, geben wir in disen brief an vnser paider stat mit dem insigel meins Ortliebs von Hag. Der brief ist geben anno domini Mo CCC septimo Marci ewangeliste."}
{"text": "Ich Mert der Hutstock von hunczhaym vnd ich anna sein hausfraw wir veriehen offenleichen mit dem brief daz mir vnd meiner hausfrawn enpholichn habent dye erbern Geistleichen herren der probst vnd dye Chorherren von herczogenburch irn vreyn aygen hoff gelegen dacz hunczhaym mit seiner zu gehorung auz genomen all ier weingarten gelegen da selbs daz ich den selbn nuczleich vnd wirtleichen in schol haben vnd in wartund da mit schol sein als ain hofmaister tun schol wan aber daz ist daz sy iern vorgenanten hoff mainent ze verwandeln mit welicher wandlung daz ist oder einem andern in antwurten da schol ich in chain irrung noch in vel nicht tun nuer daz sy iern frum do mit schaffen schullen mit meinem guetleichn willn an gever mit vrchund dez briefs wan ich vnd mein hausfraw verpinten vns hinter den erbern man mit vnsern treven vrsalchs dye zeit richter datz Mauttorn daz der sein Insigel an den prief gehangen hat im selber an schaden wan wir in fleizzigleichen gepeten habn. Gebn nach christ gepurd dreuczehen hundert iar dar nach in dem vier vnd Sybenczisten jar an sand Gorgen tag."}
{"text": "Wier Ott von Gotes gnaden probst zw sant Andre, Herwort der techent vnd der gancze conuent do selbs vergechen an dem brieff allen leuten, dye in lesent oder horent lesen, dye nv lebent oder her nach chvmftig werdent, daz vns vnd vnserm goteshavs der erwierdig herre her Reinprecht von Walsse durich Got vnd durich seiner sel vnd auch seiner voderen sel hayl wyllen gegeben hat aein lechenschafft, dev er gehabt hat auff aynem hof, ist gelegen dacz Nycla in dem dorff, dorauf zw der zeit gesezzen sint Rugers svn von dem Obernholcze, ledichleich alz er sey gehapt hat furwas allen vnsern vrum do mit ze schaffen mit leichen vnd mit geben wem wir wellen mit der beschaidenhait, daz wier vnd vnser nachchomen dem egenanten herren hern Reinprechten von Walsse vnd seinen hausvrawen vrawen Elzpeten vnd seiner eeren hausvrawen vrawen Elzpeten alle jar wegen schullen in vnserm goczhaus aein jartag mit vygily vnd mit messe, dem man jerlich begen schol des svntages noch sant Katherein tag an vnderlozz. Tet wier des nicht, so schol man vns manen mit dem brieff vnd schull wier daz wyder tvn; wolt wier auer des nicht wyder tvn, so sol der egeschriben her Reinprecht von Walsse oder sein erben den dye lechenschaft zw recht an erstirbt, der lechensehafft sich vnderzichen vnd haben, sam er sey e gehapt hat. Darvber geben wier in den brieff vcrsidelten mit vnserm aygen anhangvnden jnsydel zw aeym waren zeug der sach. Der brieff ist gegeben nach Christes geburt dreuzechen hundert iar, dar nach in dem vier vnd fvmfczigistem iar an sant Cecilye tag."}
{"text": "Wir bruder Ylsung abbt ze Raytenhaslach mit aller vnser sammvnge verjehen vnd tun chvnt an disem brief allen den, di in sehent oder horent lesen, daz der ersam ritter her Lvdweig der alt Grans, dem got genade, vns vnd vnser sammvnge hat gegebn ze rehtem selgeraet des ersten ainen hof ze Rehpokingen, dar nach drey hof ze Pollingen vnd ainen hof ze Wintpozzingen mit der beschaidenhait, daz wir von dem hof ze Rehpokingen begen sullen alle jar seines vater vnd seiner vorfodern jartag an sant Georgen abent des nahtes mit der vigily vnd des morgens mit der selmess in der chapellen an der porten, als sein hantfest sagt, vnd von den andern oben genanten hofen sol man alle freytag geben der sammvng sehtzig pfenning Salzburger vmb vische. Vnd daz des genanten hern Lvdw Grans guter will vnd andaht gaentzlih volfurt wert, sullen wir nah seiner svn pet, hern Wernharts, hern Perngers vnd hern Lvd vnd alle vnser nachchomen, swer denn abbt ist, nah der altherren rat auz der sammunge einem herren di genanten hof mit ir gult enpfelhen, der von dem gelt daz obn genant geschaeft gar vnd gaentzlich volfur. Vnd sol auh der selb herr alle jar vns vnd der sammvnge daz selb gelt wider raytten zwir oder drey stunt vnd sullen di genanten Grens, ob si wellent, iren boten bei der raittung habn. Waer aber, daz der herr an dem geschaeft saevmig waer oder daz er sein vor anderm des ordens geschaefft niht gepflegen moht, so sol, swer denn abbt ist, den selben nach der altherren rat verchern mit einem andern, der es pezzer vnd mit fleizz volfur. Es sol auh vnser vater der ersam abbt von Salmonswyler, der vnser weiser ist, alle jar in der weisunge mit ernst di sammunge vnd auh den pfleger fragen auf ir gewizzen vnd gehorsam, ob daz genant geschaeft wol volfurt sei, vnd fund er kain saevmung, dev in dem jar waer dar an geschehn, so sol er daz selb alain, swaz in dem jar versaevmet ist, hin haim seiner sammvnge bringen vnd an legen in aller der weis, als es vns geschaffet ist, vnd sol vns daz furbaz an drew jar an vnser gult vnd an vnserm rehten dehain schade sein. Daz daz alles staet beleib, sullen wir werben an disen brief vnsers vorgenanten vater vnd weiser des abbtes von Salmonswiler insigel zv sampt dem vnserm ze einem ewigen vrchunde. Der brief ist gegebn, do von Krystes geburt vergangen worn drevzehen hvndert jar dar nah in dem fumfvndzwaintzigsten jar, an sant Marie Magdalen tag."}
{"text": "Ich Reimprecht an dem Hormarchte vnd ich Katrey sein Hausurowe vnd vnser erben Wir vergehen vnd tun chunt allen den, die disen brief lesent oder horent lesen, di nv lebent vnd hernach chumt sint, Daz der erber herre her Otte hern Otten Sun, hern Haymen Eninchel, den baiden got genade, Gechlagt hat auf vnser Haus, daz da leit an dem Hormarichte, ze naehst hern Engelprechtes haus Meinhartes aydem dez Panken, Vor rechtem gerichte in der Purger Schranne ze Wienne, Vnd hat so lange gechlagt, vntz daz er auf dem egenanten haus vor rechtem gerichte mit vrage vnd mit vrtail erlangt vnd behabt hat funf vnd achtzich phunt wienner phenninge, Vnd die im vor rechtem Gerichte mit vrage vnd mit vrtail recht vnd redleich ertailt vnd geuallen sint. Der selben funf vnd achtzich phunt wienner phenninge hat er vns gaentzleich begeben vnd ledich lazzen vor aller ansprach also mit ausgenomener rede, daz der vorgenant her Otte mit vnserm guten willen beschaiden hat, daz wir durch got vnd durch vnser Sel willen vnd durch vnsers Suns Jorgen willen vns dez mit vnsern trewen verlubt vnd verpunden haben gegen den erbern Gaestleichen herren Pruder Jacoben, zu den zeiten apt datz dem heiligen Chrevtz vnd der Samnunge gemain daselbens vnd allen iren nachchomen also, daz si daz recht Ebichleichen haben suln, daz si aus irm hof daz wazzer laiten suln durch daz egenant vnser haus, daz da leit an dem Hormaricht, an vnsern schaden also beschaidenleich, ob daz waer, daz die Rinne zepraest vnd daz daz wazzer enneben daraus gienge oder vber sich oder vnder sich vns ze schaden, daz suln si vndersten vnd wenten mit ir selbers gut vnd mit ir phenninge. Vnd suln auch wir vnd vnser erben, oder swer daz vorgenante haus nach vns besitzet Pruder Jacoben zu den zeiten apt datz dem Heiligen Chreutz vnd der Samnunge gemain daselbens vnd allen irn nachchomen furbaz Ewichleich daran nimmer mer nicht enirren, noch dehainen Chriege noch Irresal daran nicht entun. Vnd daz disev sache furbaz ewichleichen also staet vnd vnzerprochen beleibe, darvber so haben wir geben dem egenanten bruder Jacoben, zu den zeiten apt daz dem Heiligen Chreutz vnd der Samnung gemain da selbens vnd allen irn nachchomen disen brief ze einem offen vrchunde vnd zu einem warn gezeuge vnd zu einer ewigen vestnunge diser sache, versigilten mit vnserm Insigil vnd mit vnsers Gruntherren Insigil, hern Jansen dez Greyffen, vnd mit dez egenanten hern Otten Insigil vnd mit hern Chunrades Insigil, hern Johans sun, die diser sache gezeuge sint mit irn Insigiln vnd ander frume leut genunch, den disev sache wol chunt ist. Diser brief ist geben ze wienne, do von Christes gepurt warn ergangen Dreutzehen hundert iar in dem ayn vnd Dreizgistem iar dar nach, des vreytages an dem achten Tage nach sant Peternellen Tage."}
{"text": "Allen den, die disen brief gesenhent oder gehorent lesen, tvn wir Bernhart Hag der schvlth, Joh. Schappel der bvrgermaister vnd .. die rihter gemainlich ze Rotwil kvnt, das vor vns stvndent offenlich ze Rotwil vor geriht Hainr. Frost vnd vro Anne sin elichv wirtinne .. des von Wiler tohter vnser bvrger vnd verkoftant vnd veriahent, daz siv reht vnd redelich zekoffenne gegeben hettint Hainr. Flissing dem jvngen vnserm burger iren halbtail des zenhenden ze Wurmelingen, der da haiset der porte zenhende, vmb svbenzig phvnde vnd vmb zwai phvnt phenninge gutter haller, im vnd sinen erben ze habenne vnd ze niessenne ze besetzzenne vnd ze entzetzzenne lideclich vnd laere vnd aigenlich mit allen rehten vnd nvtzen, als siv den selben halbtail des zenhen mit siner zv gehorde daher gehebt vnd genossen hant, vnd vur lidig vnd laere vnd fivr ain reht zinzlehen, vnd gat von dem selben halbtail des vorgeschribenn zenhenden jaergelich ze zinse ain seheffel kernen vnd roggen dem porten ampte ze sant Gallen, vnd veriahent vor vns, daz siv der sibentzig phvnde vnd der zwaiger phvnde phenninge gvtter haller von dem selben Hainr. Flissinge gewert waerint gar vnd gsentzlich vnd in iren nvtz komem waerint, vnd daz siv an dem selben kof nit betrogen waerint vber halb noch mit dehainer gevaerde, vnd hant gelobt vor vns bi guten truwen vur sich vnd vur ir erben, dem selben Hainr. Flissing vnd sinen erben des vorgeschribenen halbtailes des zenhenden mit siner zvgehord wer zesinne vur lidig vnd fur laere vnd vur ain reht zinzlehen vnd gegen allermaenglich, als ze Rotwil reht ist vnd als vor geschriben stat, vnd daz siv noch ir erben in noch sin erben hiervmbe niemer an gesprechen, daran geschadgen noch gemvgen mit gaischlichem noch mit weltlichem geriht noch ane geriht sus noch so, vnd hant sich darumme verzigen alles vurzoges rehtes vnd schirmes gaischliches vnd weltliches gerihtes, aller rihter vnd brieue, damit siv oder ir erben dise gegenwaertig hantvesti widertriben mohtint oder dehain ding widerwerfen, daz hie vor oder hie nach geschriben stat. Es veriahent och vor vns die vorgenant vro Anne des vorgeschribenne Hainr. elichv wirtenne vnd Vlr. Frost sin brvder, daz dirre koffe mit ir beder willen vnd gunst geschenhen waer, vnd hant den selben halbtail des vorgeschribenn zenhenden mit siner zv gehorde vffe gegeben, als ze Rotwil reht vnd sitlich vnd gewonlich ist. Vnd das dis war sie vnd staet belibe, darumme so hant wir durch des vorgenanten Hainr. Frostes vnd vron Annen siner elicher Wirtinnen vnser burger bette vnd willen vnserre stette ingesigel von Rotwil an disen brief gehenket ze ainer vrkvnde. Der brief ist gegeben ze Rotwil an dem fritag vor vnser vro wen geburtlichen tage, do man zalte von gottes geburt drvzenhenhvndert jar vnd zwainzig jare in dem sehsten jare."}
{"text": "Ich Geysel von Ochsenbuerch hern Gotschalichs tochter von Neytperch tuen chunt allen den di disen brief sehent, hoernt oder lesent, daz mein vater her Gotschalich und mein mueter vrow Gedrawt habent gegeben dem gotzhaus von Sandpoelten ein holz, daz da leit pei dem dorf ze Hungerperg, lauterleich durich got und durich ier paider sel hail, und haizzt das vorgenant holz daz Nunnholtz mit allem dem recht und si ez her gehabt habent, wann ez ier rechts aigen was, ze der zeit do si paide daz wol gegeben mochten. Und hat auch das vorgenant gotzhaus datz Sand Poelten daz vorgenant holz inn gehabt uber fuemf und dreizzich jar pei guetem gericht in stiller aigens gewer und an alle ansprach. Und ist daz selb vorgenant holz rechts purchrecht Goetfrides von Harlant und seiner getailen, und dient dem vorgenanten gotzhaus datz Sand Poelten zwainzig phenning an sand Merteins tag von dem selben holz. Daz dise sache stet beleib und daz das gotzhaus datz Sandpoelten und auch Goetfrid von Harlant mit seinn getailen unbeswert beleibe an ierm recht, daz si habent an dem vorgenanten holz, darueber gib ich disen brief versigelt mit meinem insigel, wann di vorgenant sache niemand also wol chunt ist alz mier. Disen brief han ich ge geben datz Ochsenbuerch, do von Christes gepurd warn drewzehenhundert jar in dem vierden jar, ze phfingsten."}
{"text": "Her Johans von Rinegg ritter, vff lehen so haut ain capitell des genanten her Hansen luten ton des guts genant des heren seligen gut ze Eppishusen ze ainem libding allain, vnd ist der zins, so gehort ainem capitell, davon XIIII ss. d., haut fur sin lut diss verschribung ton vnder sinem aigen insigell in M CCC vnd im XLVIII. jar, Johannis Baptiste."}
{"text": "Ich Chvnrat von Berge kvnd vnd vergich offenlich an disem brief fur mich vnd fur alle min erben allen den, die in ansehent oder horent lesen, das ich mit guter williger vorbetrachtvnge gesvnt lips vnd der sinne . . dem ersamen man Svrgenstaine dem Svryen vnd sinen erben minen zehenden ze Hatnankch vnd ellu du gut, die ich in dem kirchsper ze Wasserburch han, ez sie zins oder zehenden ald gelte, mit allen den nutzzen vnd rechten, vnd von alter vnd dur recht darzu gehoret, an holtz an velde an wasen an zwi an waide, gesuchtz vnd vngesuchtz, aines rechten redelichen vnd ewigen kouffes ze kouffent han geben fur ain recht lehen, wie redlich vnd recht ist vnd kraft hat, vmb achtzig pfvnd pfennige genger vnd guter Costentzer muntz, der ich von im nutzlich vnd gentzelich gewert bin vnd die in minen redlichen vnd guten nutz komen vnd bewent sint. Vnd hab im vnd sinen erben die selben vorgeschriben gut vnd zehenden vnd was hie vorbenempt ist mit allen rechten geuertgot vnd vffgeben vnd mit lehenschaft in ir hant vnd gewalt bracht mit mines gnadigen herren des abtes von sant Gallen hant vnd ouch von dem gotzhus ze sant Gallen, dannen du selben obgenanten gut vnd zehenden lehen sint, vnd han das getan mit worten vnd mit getaten vnd als vmb semlichv gut vnd lehen gewonlich vnd recht ist zeuertgend vnd vfzegende nach lehens recht, an alle geuerde. Vnd sigint ouch dauon ich vnd min bruder Wernher von Berg von miner bate vnd vnser baider erben sin vnd siner erben vnd dis kovfs vnd der egenanter guter vnd zehenden zins vnd gelt vnd swas darzu gehoret fur recht lehen an gaischlichem vnd an weltlichem gericht vnd an allen stetten gen aller mengelich recht war nach recht, also wa ald wenne in ald sine erben dar vmb kain vordervng ald ansprach angat, ez si an gaischlichem oder an weltlichem gericht, da sullint wir vnd vnser erben in vnd sin erben an allen sinen vnd siner erben schaden verstan vnd versprechen nach recht vnd ouch nach lehens recht vnd ouch als dike si des bedurffent vnd inen notdurftig ist, ane geuerde. Ich vorgenanter Chvnrat von Berge verzieh mich ouch an disem brief vnd fur alle min erben vnd nachkomen an den obgenanten gutern vnd zehenden an zinsen vnd an gelt vnd an allem dem, so darzu gehoret, das alles der obgenant Svrgenstain der Svri von mir kouft hat, gen im vnd gen allen sinen erben vnd nachkomen aller aigenschaft, aller lehenschaft, aller vorderung, aller ansprach, alles vszugs, alles schirmes, alles rechts gaischlichs vnd weltlichs gerichtz vnd alles vnsern rechtes, damit ich ald min erben vnd nachkomen ald ieman von vnsern wegen die vorbenempten guter zins gelt ald zehenden kvndint ald mohtind wider angesprechen, ald damit wir dis ewigen redelichen kouffs kvndint ald mohtind widerkomen ald den in dehain wise gewenden bekrenken ald gebrechen, vnd wie der obgenant Wernher min bruder dirre vorgeschribener werschaft ze schaden kumpt oder sin erben, ob er enweri, des sullint ich vnd min erben si gentzelich an schaden tun. Dirre vorgeschribener dinge ze urkund der warhait vnd ze stater ewiger sicherhait habint wir vorgen Chvnrat vnd Wernher von Berge gebruder disen brief fur vns vnd fur alle vnser erben besigelt mit vnseren aigenen insigeln. Der geben ist ze Lindow in dem iar, do man zalt von Cristes geburte drutzehenhundert vnd funftzig iar, dar nach in dem achtenden iar, am nechsten ffritag vor sant Vrbans tag ze maigen."}
{"text": "Ich Walther der Blarrer statamman ze sant Gallen tun kunt vnd vergich offenlich mit disem brieue allen, die in ansehent lesent oder horent lesen, daz fur mich kam in der stat ze sant Gallen an dem nahsten fritag nach sant Othmars tag, do ich offenlich an dez richs strasse ze geriht sass, der erber vnd wolbeschaiden Johans Arnolt von sant Gallen der elter vnd offenot offenlich vor mir mit fursprechen vnd sprach, daz er mit guter vorbetrahtung willeklich verkoft hett vnd ze koffenn geben hett reht vnd redlich den erberen vnd wolbeschaidnen Bartholome Blarrer, Johansen Blarrer vnd Johansen Burgower pflegern der siechen dez spittals ze sant Gallen an dez selben spittals statt daz gut, daz man nemmet die Bunde, gelegen ze Bernang in dem Rintal vor dem dorf, daz ainhalb stosset an den Kubach vnd stosset anderthalb gen dem bilde bi der strasse, da man ritet gen Zwingenstain, daz sin reht aigen war, mit grunt mit grat mit wasen mit zwi mit bomen mit allen rehten nutzzen vnd gewonhaiten vnd mit aller zu gehorde vmb aht pfunt pfenning guter Costentzzer munse, der er gantzlich von in gewert war vnd enpfangen hett vnd an sinen offenn nutz bekert. Vnd bat mich eruarn an ainer vrtail, wie er sich dez selben gutes verzihen vnd in der vorbenemten pfleger hant bringen solt vnd moht, als reht war vnd daz ez kraft hett nu vnd och hie nach. Daz tet ich, vnd ward ertailt mit gemainer vrtail, sid daz selb gut sin reht aigen war, daz er ez dann an dez richs strasse den vorgenemten pflegern vf geben solt an dez vorgeschribenen spittals stat vnd daz daz dann also wol kraft vnd maht hetti nach dem rehten. Darnach do gab der egenemt Johans Arnolt daz vorgeschriben gut, daz man nemmet die Bunde, mit allen rehten vnd mit aller zu gehorde willeklich vnd frilich gantzlich vnd gar offenlich an dez richs strasse reht vnd redlich vf in der vorgenemten pfleger hant an dez vorgeschribenen spittals stat vnd ze sinen handen vnd verzech sich do offenlich vor mir an gemainem geriht willeklich vnd gern gantzlich vnd gar vnd verziht sich mit disem brieue fur sich vnd alle sin erben gen den egenemten pflegern gen allen iren nachkomen vnd gen dem vorgeschribenen spittal aller aigenschaft alles rehten aller vordrung vnd aller ansprachen gaistlichs vnd weltlichs gerihtes, so er vnd sin erben, ob er enwar, an dem vorgeschribenen gut hattent ald hie nach iemer gewinnen mohtint. Der vorgenemt Johans Arnolt lobt och da mit siner truwe fur sich vnd alle sin erben, dez vorgenanten gutes vnd och dez vorgeschribenen koffes reht wern ze sinne nach reht gen manlichem an gaistlichem vnd an weltlichem geriht vnd an allen stetten, wa vnd wenn ald wie dik sin die vorgenemten pfleger oder ir nachkomen vnd der vorgenemt spittal ze sant Gallen bedurffent ald darumb vf getriben ald an gesprochen werdent, an geuarde. Vnd ze vrkund der warhait aller diser vorgeschribenen dinge so han ich Walther der Blarrer amman da vorgenemt von dez gerihtes wegen min insigel gehenkt an disen brief, won ez och mit gemainer vrtail ertailt ward, daz ich ez tun solt. Darnach vergich ich Johans Arnolt da vorgenemt offenlich mit disem brieue ainer gantzzer warhait aller der dinge, so von mir an disem brief da vorgeschriben stant, vnd ze merer sicherhait der selben dinge so han ich och fur mich vnd alle min erben min insigel gehenkt an disen brief. Der geben ist ze sant Gallen an dem vorgeschribenen nahsten fritag nach sant Othmars tag in dem jar, do man zalt von gottes geburt druzehenhundert jar vnd darnach in dem ain vnd sehszigosten jare."}
{"text": "Ein kauffbrieff, wie Vlrich der Giell von Glattburg seinem brueder Heinrichen Walther vmb I lb. d. Costanzer munz vnnd vmb I malter korn geeltes, so er vormals gedachtem Hainrichen Walthern auss seinem zechenden zu Niderwylen richten muessen, zu khauffen geben vnnd vor der lehenhanndt geuerttiget , mit nammen die vogtey zu Hohsswyl, die hofstatt genannt der alten Rudeler hofstatt, zu Flawyl vnd zue Gebartschwyl, denn bomgartten an der Staig, des Seennen hofstatt vnnd denn bomgartten darhinder. Item Cuni Berschis hofstatt vnd der Riederer hofstatt."}
{"text": "Ich Stephan von Meissowe der marschalich in Oesterich tun chunt allen den, di nu lembtich sint vnd hernach chvmftich sint, di den gegenburtigen prive ansehent oder lesent, vmb di haide zwissen Altenburch vnd em Mortgraben vnd Stregen, da Chunrat der Sultzer vmbchrigt gegen dem abt von Altenburch vnd seim gotshovs, vnd im demselben chrig wundet ain laipruder pruder Wernharten ovf derselben haide. Desselben chrigs nach meiner pet liez sich der abte Seifrid vnd sein sampnunge von Altenburch ainthalben, vnd der vorbnant Chunrat der Svltzer anderthalbe gentzlich an alle widerred an mich. Da psiet ich nach vrumer levt rat dem selben gotshovs di haide vnd di waide, daz iz di ebichleich vnd ledichleich an allen chrich haben solt samee in nvtz vnd in gwer an alle widerrede, vnd daz der selbe abte vnd sein sampnunge Chunrats dez Sultzer guet vreunt weren durch mein willen. Vnd daz vurbaz dis ebnunge stet sei vnd vntzebrochen vnd vmb die haide dhein chrich niht ensei noch immer werd, gib ich disen prive ze vrchunde dem vorbnantem gotshovs ze Altenburch versigelt mit meim jnsigel, vnd pin diser red gezeuge mit andern vrumen levtten, die dapei gewesen sint, vnd sin ovch gezeug sint. Daz sint di gezeuge: her Haidenrich von Gorsh der purkcraue, Hadmar der Sunberger von Rassenloch, der Hagen von Grazze, her Chunrat der Hauslod, der Chunrat Gneusse vom Wolfhove, der Otte Widner von Zunkcra, Hainreich der Dachpek, Hainreich sein sun, Hainreich der Wiltperger, Hainreich sein sun, Alber von Vuenvelde, Levtwein sein pruder, Almar von Speissendorf, Ludweich sein pruder, Hainreich der Grelle, Weichart vnd Otte von Grueb, Gotschalich der junge von Vronhoven, Otte der Mertzze, Ortolf sein pruder, Friderich der Hynderburger, Wolfker der Durrenpek, Alber der Waltkerstainer, Vlreich der Star, vnd ander vrumer levt gnveg. Daz ist geschehen vnd ist der prive gegeben nach Christes gepurd in drevtzehent hundertisten iar, datz Polan, an dem svartzen Suntag in der Vasten."}
{"text": "Ich Gotschalich von Flacheneckk vnd ich Weichart von Retelnperg verjehen offenwar vnd tuen kundt allen den, die disen brief ansehennd, lesent oder horent lesen, das wir mit wol bedachtem muet, do wir das wol getuen mochten, vnd mit guetlichem willen aller vnser erben vnd mit verhencknus aller vnnser frewndt geben haben dem gotshaws vnd der Samnung ze Pawngartenperg zu einem ewigen Seelgeret vns, vnsern Vodern vnd auch allen vnnsern nachkomen vnd besunderlich zu hilff vnd zu trost Frawen Perchten Seel von ratelnperg, die das geschaft hat an jrn lessten zeiten, zwai guet Rechts eribaigenns, die hie benannt sind, das lehn in dem dawtschpach an der Pranntstat in Rabenstainer pfarr vnd dient fur allen dienst Subn Schilling phenning vnd drey vnd zwaintzig phenning. Das lehen an dem Swartzenperg an Ruedolfstat in Kirichperger pfarr vnd dient funff und sechtzig phenning, mit alle dev, vnd darzu gehort ze holtz vnd ze veld, versuecht vnd vnuersuecht vnd mit alle dem Recht, als wir sew vnd auch vnnser vodern jn Rechter aigens Gwer vntz her gehabt haben, mit so getaner beschaidennhait, das wir vnd all vnnser nachkomen des vor genannten guets sein sullen vogt, scherm vnd auch Gwer fur allen gewalt, fur allen chrieg vnd fur alle ansprach, wo des not geschiecht nach lannds recht. War aber das getan, das wir oder vnnser ainer oder vnnser nachkomen ainer das egenant Gotshaws vnd die Samnung an dem vor genanten guet oder an jrn lewten beswarn wolt mit eim gwallt oder mit vnzeitlicher vodrung, ze hannt hat sich desselben vogtrecht vnd sein Scherm lediclich verfallen an allen chrieg also, das die Samnung zu Pawnngartennperg dann freye wal hat zu nemen zu einen Vogt vnd zu einem Scherm uber das vor benant gut, wer ir darzu gefellt. Darzu offenn wir, ob yemann kam hinfurbas, der dem Gotshaws vnd der Samnung das vorgeschriben guet zu chrieg wolt machen vnd ein besser Recht darzu wolt haben, was die Samnung dauon kunffticlich Schaden nymbt, den sy mit der gwissen zeln mag, den sol Sy haben auf vnsern trewen vnd auf aller der hab, die wir haben in dem lannd zu Osterreich so lang, vntz wir jr jrent Schaden wider keren vnnd ganntz vnd gar ablegen. Vnd darumb, das dise Red stet vnd vnuerkert beleib, geb wir dem vor genanten gotshaws vnd der Samnung ze Pawngartennperg disen brief zu einem waren vnd zu einem ewigen Vrchundt versigellten mit vnnser paider anhangunden Innsigeln. Dieser brief ist geben vnd geschriben, da von Crists geburd erganngen waren drewtzehen hundert jar, darnach in dem Newn und dreissigisten Jar an sand Jacobs tag in dem Schnit."}
{"text": "Wir Albrecht von gotes genaden Herczog ze Osterreich, ze Steir, ze Kernden vnd ze Krain, Graf ze Tyrol zc. Embieten dem erbern gaistleichen vnserm lieben andachtigen dem Abbt ze Krembsmunster vnser gnad vnd alles guet. Wir gepieten dir ernstleich was man von dir vnd dem gotshaws Pawtllehen hab. ware, das die yemant. herren. Ritter. oder chnechten oder Burgarn verchauffen wolt. das du des mit nichte gunnest noch gestattest noch die yeman also leichest. Wolt dir aber oder demn gotshaws yemant darumb swar sein, das du das pringest an vnsern haubtman mit dem haben wir geschafft, das er dir des vor sey. Geben vor Schawnberg an Montag nach vnser frawn tag Natiuitatis Anno Domini Millesimo. CCCo. LXXXo."}
{"text": "Ich Span vom Wasen tun chunt allen den, di nu lembtich sint vnd hernach chumftich sint, di den gegenburtigen prive ansehent oder lesent, daz ich mit verdahtem mut mein selbes vnd mit meiner paider sune gvnts, hern Levpolts vnd Spans, vnd mit meins pruder hant Rudolfs von Gadme, vnd aller meiner gerben gutem willen, ein lehen ze Strenich, daz mier dint an phunt phennige an sant Mychels tag, daz mein vreiz aigen gewesen ist, vnd da von ichz vreilich gegeben maht swem ich wolt, han verchovfft dem gotshovs ze Altenburch vmb zwaintz phvnt phenninge Wienner mvnzze, vnd pin des selben gvts gar vnt gentzlichen gewert, vnd hah mich vercigen des selben lehens, ich vnd mein svne vnd mein pruder, di vorbnant sint, mit allem vnserm rehte, vnd haben ez ledichleich ovf gegeben dem erbern manne abte Seifriden von Altenburch vnd seiner sampnunge, dennoch ovch loutterlich durch vnserr sel willen hab wir iz geselt ovf des gutem sant Lamprehts alter, vnserr vrovn vnd den heiligen, di da rastund sint. Swo sin ovch durft geshiht, so welle wir, ich vnd mein sune, daz selbe leben verantwurtten an aller stat vnt sin sherm vnd gewern sein vor allem reht, ainz vnd dreizzich iar vnd ain tach, nach lands sit, als aigens reht ist. Neme ovch daz selbe gotshovs hernach des chovffs icht schaden, den welle wir im ablegen, daz shullen si datz vns immer haben, daz hab wir globt, vnd haben des vnser trewe gegeben; vnd swelcher vnder vns drin, daz pin ich vnd mein zwen svne di hi bnant sint, niht enwer, so gestet daz selbe glub immer gentzlihen ovf den andern, daz wir ovch haben endleich globt. Daz ovch daz vurbaz ebichleich gantz vnd stet sei vnd immer vntzebrochen, des gib ich ze vrchunde disen prive dem vorbnanten gotshovs ze Altenburch versigelt mit hern Erchenprehts jnsigel des purkcraven von Gorshe, vnd mit dem meinem, der diser red gezeug ist, mit andern vrumen levtten, di dapei gewesen sint vnd ovch gezeug sint. Daz sint di gezevge: her Haidenreich der purkcraue von Gorshs, her Hadmar von Rassenloch der Sunberger, her Hainreich von Cheiowe, her Chunrade sein pruder, her Seifrid von Plenich, Ruger der Piber, Hauch von Molt, Ortolve von Praitenaich, Ortolve sein pruder, Otte der Mertze, Ortolve sein pruder, Weichart von Grueb, Otte sein pruder, Almar von Speissendorf, Hainreich der Grelle, Hainreich der Dachpek, Hainreich der Wiltperger, Hainreich vnd Engelbreht sein vetern von Lindenberch, Gotschalich von Vronhoven, Alber von Waltkerstain, Wolfker der Durrenpekche, Vlreich der Star vnd ander vrumer levt gnueg. Daz ist geschehen vnd ist der prive gegeben nach Christes gepurd vber tausent iar zwai hundert iar, in dem nevn vnd nevncigistem iar, datz Altenburch, an sant Vrbans tach."}
{"text": "Ich Wuelfinch von Mitterdorf hern Chuenr. saeligen sun von Winchlern tun chunt vnd vergihe offenleich an disem brieue fuer mich vnd alle mein erben, daz ich noch dehain mein erb ze Fevstritz nicht pawen fuerbaz suellen, dann alz mein herr der bischof Chunrat von Freisingen erloubet hat von gemewer noh von graben. Er hat mir erloubet ze mawern ob der erd zwelf schuch hoch von stainen vnd daz ich dar auf mag seczen ain gadem von holcz vnd swaz ich von andern herren zelehen han, da dev aigenschaft nicht meins herren des bischofs von Freisingen, noch seines gotshauses ze Freisingen ist, da sol ich auf pawen swaz ich wil, da sol mich mein herr der vorgenant bischof Chunrat von Freisingen nicht an engen, vnd sol daz ander gemewer alles abprechen vncz an zwelf schuch hoch ob der erde. Vnd ze ainem offenn vrchuende han ich meinem herren bischof Chunr. von Freisingen vnd seinem gotshause disen brief geben versigelt mit meinem insigel fuer mich und fuer alle mein erben. Diser brief ist geben ze Welcz do von Christes gepuert ergangen waren drevtzehen hundert iar, dar nach in dem vier vnd dreizzigistem jar, des naehsten Maentags vor sant Goergen tag."}
{"text": "Wir Laurencius von Gotes genaden Abpt czu Sytansteten vnd der gancz Conuent gemain doselbs vergehen offenbar mit dem brief vnd tvn chvnd allen den, di in an sechent, lesent oder hornt lesen, daz wir vnserm holden hainreichen am frawdenperig vnd Peterns seiner hawsfrawnn vnd irn paiden eriben vnd gabaern verlihen haben ain gut, am frewdenperig genant, czu rechtem purchrecht, also beschaidenleich, daz si vns alle iar douon dienn schullen an sand jorgentag dreyzczikch wienner pfenning, waer aberdaz sew daz vor genant gut vor natdurft musten verchauffen, so schullen sew daz geben ainem gemainem pawmann, der ir genass sei vnd schol dann der auf vert vns geben czu anlayt czehen wienner phenning, vnd der ab vert geyt vns auch czu ablayt czehen wienner phenning, vnd sullen vns furbaz oder wer daz gut ynne hat, nychst mer gepunden sein, denn des vor genanten dinsts. Dar vber czu vrchund geben wir in den offenn brief, versigilt mit vnserm vnd vnsers Conuents anhangunden jnsigiln. geben nach Christi gepurd vber dreyczehen hundert jar, dar nach im czwain vnd Newnczkisten jar, am mantag vor sand Mathies tag, dez heyligen czwlifpoten."}
{"text": "Allen dien disin brief lesint aldir horint lesin, dien si kunt getan, dc vro Maht. des ammans saligin wirtinne von Abbacella het ze koffinne gen dem spital ze sant Gallin ir wingartin ze Hasila vnde die Ivte, die dar zv horint, vmbe zweinzg march silbirst, vnde het si den wingartin vf gen vnde die lvte, die dar zv horint, vnde ir brvdir C. vnde Her., dien er gemachot waz, in minis herrin hant des abz von sant Gallin, vnde het min herre gelvhin den vor ginandin wingartin vnde die lvte, die dar zv horint, Heinrich dem Blarrer ze rehtim lehin, vnde div vor genant vro Maht. sol iarlich vunf phvnt wider gen den spital, vnz dc si zweinzig march dem spital widir git, vnde swenne div vor genant vro Maht. dem spital nvt git vunf phvnt, so sol er sich han vffin dc gvt ze Wille vnde vffin dc gvt ze Watte, vnde mag er da nvt gewert werdin, so sol er sich han vf den wingartin, vnz dc er gewert werde zweinzig march silbirst, vnde sol der spital den wingartin vnde die livte, die dar zv horint, besizzin mit allim rehte ein iar vnde sehz wucha vnde drie tage, vnde dar nah so sol der spital der vor genandvn vro Mahthilt den wingartin vnde die lvte, die dar zv horint, lihin zeim rehten lipgeginge, vnde sol si dem spital iarlich gen zeiner gehvgde einin som wines vssir dem selbin wingartin, vnde ist, dc vro Maht. gelebet, dc si dem spital zweinzig march widir git, so sol der spital nah ir tode Engiltrvt ir tohtir vnde Annvn ir thohtir thohtir zehin phvnt gen, vnde stirpth der vor genandon kint eiz, so ist der spital vunf phvnt ledig, sterbinz beidiv, so ist der spital ledig zehin phvndir, vnde sol och der spital vro Maht. vmbe ir lipgeginge gewisheit gen, als hern Vl. Lestin spitals halb vnde Cvnr. den Magir alden Boler der vrowin halb vnde brvdir Cvnr. den Bredier von Costinze ald brvdir Fridriehin einin gemeinin man zimlich vnde gefvg dvncht, an den selbin schitlvten vnde an dem selbin gemeinim man sol och stan, wc div vor genande vro Maht. vnde ir brvdir C. vnde Her. tvn son ze rithtunge dem spital vmbe alliv div ding, div er mit inen geschaffot het. Dc dierre brief state vnde geware belibe, so hench ich bropst Bertold min ingesigil an disin brief dvr beidir tail bette. Diz beschach in dem iare, do nach gottiz geburt warin tvsint vnde ewei hvndirt iare vnde ahzig iar, dar nah in dem vierdin iare."}
{"text": "Ich Hainricus von Altdorf, die zeit pfarrer dacz Marcharstorf, das gelegen ist zwischen Recz vnd Pulka, Bekenn vnd tun kunt offenlich mit dem brief allen den, die den brief sehent oder horent lesen, die nu lebent vnd hernach chunftig sind, fur mich vnd fur all mein nachkomen pfarrer daselbens vnd czu der zeit, do ich es wol getun mocht, mit gunst des erwirdigen geistlichen herren abt Donalds vnserr frawn dacz den Schotten ze Wienn vnd des Conuents daselbens gemainlich, die der vorgenanten meiner Kirichen recht Lehenherren sind, wann die erbern leut, die gancz gemain dacz Marcharstorf, zu der obgenanten meiner chirichen ledichlich gegeben habent die guter alle, die hernach geschriben sind, von erst ainen halben weingarten, gelegen czu Marcharstorf in dem Altenperg, genannt der Mulhofer, dauon man alle Jar in dem lesen dient dem erbern vestten Ritter hern Jorigen dem Drukchseczen funfczehen wienner pfenninge, vnd in demselben Altenperg ain virtail weingarten, genant die Enten, dauon man auch dem egenanten hern Jorgen dem Druchseczen in dem lesen dient achtedhalben pfenninge wienner Muncz, vnd hinder den hewsern in den Seczen ainen weingarten mit ainen pawmgarten dabey, gelegen zenechst Niklein dem Peczlein an ainer Rain vnd zenegst Henslein dem Schimel an dem andern Rain, vnd derselb weingarten vnd pawmgarten weilnt ist gewesen Stepfans des Svmmers daselbens czu Marcharstorff, dauon man auch alle iar in dem lesen dint dem obgenanten hern Jorgen dem Drukchseczen dreyzzig wienner phenninge vnd nicht mer, vnd zwo gewanten akkers, gelegen in den Rewtten daselbens czu Marchartstorf zenechst Niklein dem Svmmer vnd zenegst der Terasserinn an dem andern Rain, der aine czu purchrecht ist vom pfarrer czu Pulka, dauon man demselben pfarrer dint alle Jar an sand Michelstag acht wienner pfenninge vnd nicht mer, die ander gwanten ist von dem pfarrer von Weiderfeld vnd dint demselben pfarrer all Jar an sand Michelstag fumf wienner pfenninge vnd nicht mer, darczw Sechczig pfunt wienner phenninge, die deselb gemain der vorgenanten meiner pharrchirichen cze Marcharczstorf gegeben habent, der ich vorgenanter her Hainricus, pfarrer ze Marchartstorff, vnd alle mein Nachkomen daselbens gancz vnd gar verricht vnd gewert sein. Vnd habent auch dieselb gemain ze Marchartstorf vmb dy vorgenanten Sechczig pfunt wienner phenninge guter gekouft ze Marchartstorff wie diselben guter genant sind, als diechouffbrieff sagent, die sy vns uber diselben guter gegeben habent. Die vorgenanten gult vnd gueter mit alle die, vnd darczu gehort, es sey gestift vnd vngestift, versucht vnd vnuersucht, mit allen den eren, nuczen vnd rechten habent die obgenanten, die gancz gemain dacz Marchartstorff der obgenanten meiner pfarrchirichen ledichlich gegeben, vnd habent sich der genczlich geauzzert mit dem brieff vnd mit Gunst des erbern vestten Ritters hern Jorgen des Drukchseczen vnd seiner erben, der der obgenanten guter vogt vnd rechter gruntherre ist, also das si pey der egenanten meiner pfarrchirichen ze Marchartstorf ewichleich beleiben sullen vnd czuegehorn. Darumb so verpind ich mich vorgenanter her Hainreich, pfarrer ze Marchartstorff, fur mich vnd fur all mein nachkomen pfarrer daselbens, teglich ze haben ain priester zusampt vns, das wir alle tag teglichen vnd ewichlichen ain mess sullen ausrichten vnd verwesen in der obgenanten meiner pfarrchirichen czu Marichartstorff. Darczu sullen wir auch all Sambstag abend ain vesper singen, all Svnntag zwo mess auzrichten in der obgenanten meiner chirichen zu Marchartstorf, der aine sol gesprochen werden vnd die ander gesungen, vnd alle Hochczeit ze weinachten, ze Ostern vnd ze pfingsten, czu allen vnsern frawn tegen vnd an allen zwelifpoten tegen auch zwo mess, der gepunden sulln sein czu verwesen vnd ausczurichten an alle sawmung. Vnd alle hochczeit, zu allen vnser frawn tegen, zu allen zwelifpoten tegen, so vorgeschriben ist, des abends vnd des andern nachcz ain vesper, der wir auch sullen gepunden sein ze singen. Wer aber, das wir der mess aine versaumiten an ainen Svntag vnd die nicht gesprochen wurde an erhaft not, so sullen wir, ich obgenanter her Hainreich pfarrer vnd all mein nachkomen zu Marchartstorff, ainez virdungs wachsz verfallen sein, ze geben dem czechmaister zw dem liecht in der egenanten meiner pfarrkirichen, als oft die sawmung geschicht, als vorgeschriben stet. Vnd ob daz wer, das der mess aine an ainem Suntag versaumpt vnd nicht gesprochen wurde, vnd das das an geuer geschech, so sullen wir des wachsz vnentgolten sein zv geben. Wer aber, daz wir des wachsz nach der saumung ainer mess wider wolten sein czu gehen vnd daz nicht czu dem liecht in der obgenanten sand Niclas chirichen ze Marchartstorff geben, als oft daz verschuldet wurde, so sulln vns die obgenanten, die gancz gemain oder wer des dorffs zu Marchartstorff gewaltig ist vnd vogt, engen an allen den gutern, die sy zu der ohgenanten vnser pharrchirichen gegeben haben, als sy vorbenant vnd geschriben sind, als lang, vncz daz wir nach einer ygleichen sawmung daz wachsz zw dem lyecht an der obgenanten meiner pfarrkirichen zu Marchartsdorff gegeben vnd volfurt haben an alle widerred. Das ist vnser gutlicher wille. Vnd daruber so gib ich vorgenanter her Hainreich, pfarrer czu Marchartstorff, den brieff besigilten mit des erwirdigen vorgenanten geistlichen herren Abt Donalds vnd des Conuents dacz den Schotten ze Wienn, der paider, grozzen anhangunden Insigiln. Vnd wenn ich vorgenanter her Hainreich von Altdorff, die czeit pfarrer czw Marcharlstorff, aigens Insigils nicht han gehabt, so verpind ich mich fur mich vnd fur all mein Nachkomen, pfarrer daselbens zw Marchartstorff, vnder des obgenanten meins gnedigen geistlichen herren Abts Donalds vnd des Confents paider Insigiln, alles das stet zu haben vnd czu folfuren, das hie vor an dem brieff geschriben vnd benant ist, vnd mit des obgenanten erbern vesten Ritters hern Jorigen des Drukchseczen, der der obgenanten guter aller rechter vogt vnd gruntherr ist, anhangundem Insigil. Der brieff ist geben an sand Niklas tag, do man zalt nach Kristy Gepurde drewczehenhundert Jar darnach in dem dritten vnd achczigistem Jare."}
{"text": "Allen den, die disen brief ansehent lesent oder horent lesen, tun ich Kraft Schnod kunt vnd vergich offenlich mit disem brief fur mich vnd fur alle min erben, das die beschaiden lut Walther der Scmit in Mettenbach, Cunrat in Mettenbach vnd Guta des selben Cunratz elichu wirtinne, die in den hof ze Krinnow gehorten, sich selber vnd allu du kind, du von inen iemer koment ald geborn werdent, mit allen rehten vnd mit aller zugehord vsser dem vorgeschriben hof ze Krinnow von mir redlich vnd reht gekoft hand an minen genadigen herren abt Herman vnd an das gotzhus ze sant Gallen vmb zwainzig pfunt pfenning guter Costenzer muns, der ich gantzlich vnd gar von inen gewert bin an den stetten, do ich minen schaden nutzlich mit verkomen han, vnd hab och die selben lut mit guter vorbetrahtung vnd beschaidenhait mit allen rehten frilich vnd letklich vfgeben minem vorgenemten herren abt Herman an sin hand vnd geuertgot ze sinen ze siner nahkomen vnd ze des vorgenemtes gotzhus handen, als reht sitte vnd gewonlich was, vnd hab mich och daruber gen minem vorgenemten herren abt Herman gen allen sinen nahkomen vnd gen dem gotzhus ze sant Gallen enzigen vnd enzich mich mit disem brief fur mich fur alle min erben vnd nahkomen aller aigenschaft aller lehenschaft alles pfantschatz aller gewer aller kuntschaft aller besatzung aller zugnust lut vnd brief alles rehten gaistliches vnd weltliches gerihtes aller vordrung vnd ansprach, so ich zu den vorgeschriben luten ald daran hatt oder ich oder min erben von reht oder von gewonhait oder von thainer anderlai sach wegen iemer gewunnin oder erwerben mochtin, da mit wir die vorgeschriben lut kondint oder mochtint angesprechen alder ieman von ir wegen, alder da mit wir wider disen vorgeschriben kof kondin oder mochtin gereden oder getun thaines weges oder in thain wis. Ich hab och gelobt fur mich fur alle min erben vnd nahkomen, derselben lut vnd des kofs wer ze sinn nah reht gen menglichem an gaistlichem vnd an weltlichem geriht, wa ald wenn ald wie dik des min vorgenemter herr abt Herman sin nahkomen vnd das gotzhus ze sant Gallen ir amptlut ald die vorgeschriben lut bedurfent vnd darumb vfgetriben vnd angesprochen werdent, das wir su darumb an allen furzug vnd widerred vnd an allen iren schaden verstan sullen vnd versprechen. Vnd won min vorgenemter herre abt Herman vnd das capittel gemainlich des gotzhus ze sant Gallen sprechint, das der vorgeschriben hof ze Krinnow vnd die lut, die darin gehorent, von irem gotzhus pfand sigen, darumb so hab ich gelobt mit guten truwen fur mich fur alle min erben vnd nahkomen, beschach, das sich das befund mit dem rehten bi mines vorgenemten herren abt Hermans ziten oder bi sinen nahkomen, das der vorgeschriben hof ze Krinnow pfand wer, wenne denn min vorgenemter herr abt Herman oder sin nahkomen den vorgeschriben hof ze Krinnow darnah losen wend von mir oder von minen erben, so sont inen du vorgeschriben zwainzig pfunt pfenning, du mir die vorgeschriben lut ietz geben hand, an der losung ab gan. Vnd ze offenem waren vrkund vnd staten sicherhait aller vorgeschriben ding henk ich Kraft Schnod dauorgenemt min insigel fur mich vnd min erben, die ich hiezu bind, an disen brief. Der geben ist ze Wil, do man zalt von gottes geburt druzehenhundert jar, funfzig jar, darnach in dem sibenden jar, an dem nahsten samstag nah sant Johans tag ze sunnwendi des Toffers."}
{"text": "In gottes namen amen. Wir Geori von gottes gnaden abt dez gotzhus ze sant Gallen veriehen an disem brieue offenlich vnd kunden allen den, die disen brief ansehent oder horent lesen, daz wir durch die liebi vnd durch die bette der burgerre vnd gemainlich ze sante Gallen der statt vnd mit dem rate der tursten vnsers gotzhus dienstmanne daz alt recht der selben statt wider gemachet haben vnd ir dise hantveste daruber gegeben haben wider den hantvestinen, die ir ze ainer allichen brunst verbrunnen warent, da ez von alter an geschriben waz, vnd die ir von vnserm gedigene vnd von kaysern vnd von kungen gegeben vnd geuestent warent. Daz selb recht daz ist alsus geschaffen, daz alles daz gut, daz inrunt den vier crutzzen vnd von der obenendi der berge bi der statt dez inheldi ze tale lit, swele lute daz nv haben ald iemer recht vnd redlich gewinnen ald von wem man ez habe oder recht vnd redlich gewinne, daz daz in dem selben recht stande als Costentzzer aigen an erbenne an verkoffenne an versetzzende, ane daz, daz jenes aigen vnd diz lehen ist, vnd ane daz, ob ain koff sol hie beschehen, daz der verkoffende vf sol geben in dez lehenherren hant, vnd sol der koffende dannan enpfahen vnd sol dem herren ain viertal lantwines geben, hat aber ainer oder su baide dez herren hulde niht vnd wil er da von jeneme rechtes lehennes oder enpfahennes verzihen so sol man ime oder sinem ehaftigen amman den win bieten, vnd sol der koff ergangen sin, vnd swenne der koffende iemer darnach mag bereden mit zwain sinen husgenossen, so sol im jenes an sinem rechten kain schade sin. Vmbe die erben ist ez alsus geschaffen, swer dises gutes iht hat, ez sie man oder wip, stirbet der ane kint, den sol sin nahster vatter mage erben, ez sie wip oder man, vindet aber man der dehainen, so sol ez muterhalb daz nahste tun. Wil och ieman dez gutes iht versetzzen in pfandes wise, der sol dar gan vnd sol mit der hant daran griffen vnd sol ez in pfandes wise in jenes gewalt, der ez da verpfenden wil, geben vnd sol darzu kainen herren nut an sehen. Enhain man oder wip, der dises gutes hat, sol niendert darumb ze rehte stan won vff der phallentz ze sante Gallen vnd eht vor dem abte, vnd sol ez och niene mitte verlieren noch gewinnen won mit dem rechten vnd mit der vrtailde, da mit och Costentzzer ir aigen behaltent vnd verlierent. Wirt och et mere danne ain vrtailde vber daz selbe gut gesprochen vnd belibent die hie vngesamnot, also daz der strit hie nut mag geschaiden werden, so sol man ez darumbe niene ziehen, wan sol eht die, die vrtailde gesprochen hant, ze Costentz senden, ir reht darumbe da ze eruarnde, vnd swaz die wider sagent, darnach sol ez der abt danne endlichen rihten. Wir veriehen och an disem selben brieue, daz wir von dekainem mentschen, der niht semper ist noch burgerreht hat, mit swelhem andern reht er vnser gotzhus an horet vnd er doch ze sante Gallen sesshaft ist vnd den burgern wachen hilffet vnd dem riche sture geben, dekain ansprache an in oder an sin erben sullent han weder an ligendem gute in den vier crutzzen vnd obenendi der berge, alse der schne schliffet, noch an dekaineme sinem varenden gute, swa er ez habe, ane daz allaine, daz er sin turste lebendes gut ze valle geben sol, vnd ob er dez niht hat, ist er ain hagstoltz, vnd hat er varnde gut vnd stirbet er, so sol man gelten von sinem varnden gute verwissene gulte, die er gelten sol, vnd sol der abt sich dez andern varnden gutes vnderwinden, vnd hat er ain wip vnd stirbet er ane liberben vnd lat er varent gut, so sol man von sinem varnden gute gelten verwissene gulte, die er gelten sol, vnd sol der abt danne dez vbrigen varnden gutes nemen den halben tail vnd daz wip den andern tail. Vmbe diser selben luten erben ist ez alsus geschaffen, daz kint vnd wip erbent, ob su die hant, ob su der entweders hant, so erbent su ir nahsten vatters mage, ez sie wip oder man, vindet man aber der enhainen, so sol ez muterhalb daz nahste tun. Ist aber, daz su diser erben aller dehainen hant, so sol der abt alles ir ligendes gut, daz ze margtreht lit, alles in sinen gewalt zuhen vnd behalten jar vnd tag vnd sol antwurten in der selben frist allen den, die von rehtem erbe dehain ansprache daran hant. Wir veriehen och an disem brieue, swer ain semper man ist oder burgerreht hat, daz den nieman ierren sol, er mug mit sinem kinde komen ze closter oder zer e, swar er wil, vnd veriehen och, daz man dekainen burger von sant Gallen weder heften noch pfenden sol weder an libe noch an gute weder fur abt noch fur vogt, er sie ez danne selbe gulte oder burge. Vnd ze ainer gantzzer vnd ewiger state aller der dinge, der wir an disem brieue veriehen haben, so geben wir Geori der vorgenant abt ze sante Gallen vnser ingesigel an disen brief ze ewiger statekait aller der dinge, die hie vorgeschriben sint. Diz geschach ze sant Gallen, do man von gottes geburt zalte druzehenhundert jar vnd darnach in dem ain vnd sehszigosten jare, an dem nahsten mantag nach dem hayligen tag ze ostran."}
{"text": "Wir Meinhart der richter, Leupolt, Albrecht des richters prueder vnd di andern burger von Retze veriehen vnd tun chunt allen den disen brief lesent oder hoerent lesen, daz Dietmar der pinter von pulka hat verchouffet sein leipgeding daz er het tze sein aines leibe an der wise tze phaffenrevt, div daz hous tze Jeruhs an geheort. Vnd wand er den brief, der im uber daz selbe leipgeding der vorgenanten wise von dem house tze Jeruhs gegeben was, het verloren, chom er zu vns vnd pat vns, daz wir gaben unseren brief dem house tze Jeruhs tze ainem gecivge vnd auf di rede, ob ener brief imer funden wurde, daz der doch tze nicht war, mit disem brief vnd daz hous tze Jeruhs vnd auch der swer di vorbenante wise von dem vor genanten house denne inne hiet, gervt belibe vnd vngemvet von Dietmarn der vor benant ist. Vnd dez geben wir disen brief dem house tze Jeruhs tze ainer Sicherheit vnd tze ainem vrchunde versigeltin mit vnserr stat insigil. diser Brief ist gegeben, da von christes geburt warn tousend jar, drihundert jar, dar nah in dem funften jar in die beati Jacobi apostoli."}
{"text": "Ich Vlrich von Truchsen thun chunt allen den, di disen brieff lossen oder horen, daz jch daz grame lechen, als der Sybrant von Gelting von mihr hat daz Honik in dem Atergew, han gelihen nach seiner bett seinen chinden Albern vnd Ditmarn vnd Gotfriden den chunden, di Er bi der lesten hausvrawen hat, di hern Gotfrids tochter ist von Pernawe vnd gib in darvber minen brief vnder minen Insigl zu vrchvnde vnd ze stete, daz ist geschechen zu Welss, da van christi gepurte woren Tausent zweihundert vnd Ninzich jar, in dem Dritten nach den Ostern."}
{"text": "Ich Liutolt von Chrebespach vergihe und tun chunt allen den, die disen prief sehent, lesent oder hoerent lesen, die nu lebent und hernach chunftich sint, daz ich mit gutem willen und gunst und auch durch bet pruder Perhtoldes, der ze den zeiten prior was, und der samnunge gemaine sand Augusteins ordens des gotshauses Unser Vrowen da ze Paden verchauft han ainen weingarten, der da haizzet daz Gereute und der da leit ze Gumpolzchirchen, den ich vorgenanter Liutolt geben hette Unser Vrowen und den vorgenanten prudern sand Augusteins ordens da ze Paden durch Got und durch meiner sele und meiner vodern sele willen. Den selben weingarten han ich geben vor ehafter not der vorgesprochen prudere mit irz perchmaisters hant Dietriches von Gumpolzchirhchen umb sechs und vierzich phunt Wienner phenninge, der ich Liutolt und die eegenanten prudere sand Augusteins ordens da ze Paden recht und redlich gewert sein, dem erbaern manne pruder Hainriche von Gleina, der ze den zeiten lantcommenteur was, und der samnunge gemaine von dem Teuschen Hause ze Wienne, ledichlichen und vreilichen ze haben und allen irn frumen damit ze schaffen, verchaufen, versetzen und geben, swem sie wellen, an allen irresal. Und daruber durch pezzer sicherhait, so setz ich Liutolt von Chrebespach mich zusampt den prudern, pruder Perhtolde, der ze den zeiten prior was, und der samnunge gemaine sand Augusteins ordens da ze Paden, dem vorgenanten pruder Hainriche von Gleina und der samnunge gemaine von dem Teuschen Hause ze Wienne uber den eegenanten weingarten ze rechtem scherme fur alle ansprache nach landes rechte und gib in daruber disen prief ze ainem sichtigen urchunde und ze ainem offen geziuge und ze ainer ewigen vestnunge diser sache, versigilten mit meinem insigil. Und sint auch des geziug her Chalhoch von Eberstorf chamrer in Oesterreich, her Marchart von Mistelbach, her Alber von Polnhaim, Dietrich der perchmaister und ander bidirbe leute genuch. Diser prief ist geben ze Wienne an sand Mathias tage bei pruder Hainriches zeiten von Gleina, do von Christes geburt waren ergangen tausent zwai hundert iar, in dem neun und niunzigistem iare."}
{"text": "Ich Hans von Bodmun ritter gesesen ze Kunseg veriich offenlich vrkund dis briefs, dz mich die erbarn festen burger ze sant Gallen gewert vnd bezalt hand der stur, die mir der durlucht furst vnd kung Fenzelaws geben hat, du gewallen ist uf den naechsten sant Martis tag, do man zalt von Cristes geburt anno MCCCLXXXV, der selbo stur so sagan ich su quit vnd ledig su vnd aller iro nachkumund fur mich vnd al min erben. Vnd dez ze vrkund so han ich min aigen insigel vf gedrukt ze rugun."}
{"text": "Ich Chunrat der Hutter, vnd mein Hausfraw vron Diemut vnd vnser Erben verichen vnd tun chunt allen den, die disen brief lesent oder horent lesen, die nu lebent oder hernach chunftig sint, Daz ich von einem Gantzen lehen datz Ertprust, daz zenaechst an meinem Hof gelegen ist vnd Stephans von Ertprust vnd seiner Erben gewesen ist, dienen schol dem Erbern Geistleichen herren, Apt Leupolten vnd der Samnung gemain datz dem heiligen Chreutz Ierleich vnd vnuerzogleichen auf sand Michels tag fumf Schilling phenning Wienner muns; tet ich oder mein Erben des nicht, so geben wir, ich Chunrat der Hutter vnd ich vrow Dyemut sein hausfrow, dem vorgenanten Geistleichen Herren, Apt Leupolten oder wer zu den zeiten Verweser ist, oder dem Conuent, oder ierem Amptman vollen gewalt vnd recht, mich vnd mein hausfrown vnd vnser Erben auf demselben vorgenantem Gantzen lechen, oder auf dem, daz zenaechst dapei gelegen ist, ze phentten vmb dev vorgenanten fumf Schilling dienst an allev ansprach vnd an allev widerred mein vnd meiner Hausfrawen vnd vnser Erben. Vnd daz disev sach stet vnd vnzeprochen beleib, so geb wir ich Chunrat der Hutter vnd ich Dyemut sein Hausfraw vnd vnser Erben in disen brief ze einem warn vrchunde diser Sache mit meinem Insigel vnd mit meines Vetern Insigel hern Alberen dez Hutter, der diser sach mit seinem Insigel gezeug ist. Diser prief ist geben, do man zalt nach Christes gepuerd Dreutzehen hundert iar darnach in dem sechs vnd viertzigistem iar, an dem Palme Tag."}
{"text": "JCH hainreich Diezzer vergich offenlich mit dem brief fur mich vnd fur all mein Erben, di ich iczund han oder noch gewinn, allen den, di den brief sehent, hornt oder lesent, daz mir der Erwirdig furst mein genaediger herr herr Pilgreim Erczbischof ze Salzburg, Legat des Stuls ze Rom von besundern genaden Empfolhen hat sein hof vnd Haews gelegen in der Stat ze Lincz ze nachst bei wernharcz Chamrer haws vnd genant des Erczbischof hof ze Salzburg mit aller zugeherung von heutigem tag vncz auf sand Michels tag, der nu schierist chumt, vnd dar nah vber zway ganczev jar in der mazz vnd mit der beschaiden, als her nah geschriben stet. Von erst schol ich dem vorgenanten meinem herren vnd seinen nachchomen mit dem vorgenanten hof vnd haws, mit Chellern, mit Chaesten, mit Stallung vnd mit allev dew, daz zu dem Hof gehort, warten Also, daz ich dhainerlay handlung in den Chellern vnd Chaesten nicht haben sol, vncz daz meines vorgenanten herren wein vnd getraid dar in chomen, was denn vbriger Cheller vnd gemaech sind, da mag ich meinen frum wol mit geschaffen. Vnd sol ich dieselben hof vnd haws mit mir selb vnd auch mit notdurftigem paew redlich inne haben vnd besorgen di obgenanten zeit also, daz mein vorgenanter herr vnd sein hofmaister mit ierem vesind vnd dienern guten gemach dar inne gehaben mugen. Taet ich dez nicht oder in welher mazz ich hiendel wider den brief, so pin ich zehant geuallen von den genaden vnd sol denselben hof vnd haws an allew widerred ledig vnd loz lazzen, wie mein vorgenanter herr oder sein anwalt daz an mich suchet. Wenn auch di obgeschriben zeit fur chumt, so han ich noch dhain mein Erb oder freund noch anders yemant von meinen wegen furwas dhain reht, genad noch vordrung hincz meinen vorgenanten herren, seinen Nachchomen oder Gotshaws noch hincz den ieren noch auf di obgenanten haws vnd hof in dhainer weis, weder haimleich noch offenlich, mit recht noch an recht, Sunder schol ich im denselben hof vnd haws mit aller zugehorung im oder seinem Scheinbot ledigs vnd los an all widerred vnd irrung in antburtten als gut, als sev iczund sind, getrewlich angeuaerd. Gieng aber ich in der vorgenanten zeit mit dem tod ab, so ist der obgenant hof vnd haws gaenczleich ledig meinem vorgenanten herren vnd seinem Gotshaus in aller der mazz, als oben auch geschriben stet. Jch versprich auch mit dem brief, daz ich die offtgenanten hof vnd haws, noch dhain ier zugehorung, noch dhainerlay recht oder schuld dar auf gegeben, verseczen noch verchauffen mag noch in dhainerlay weis verchumern vnd sol auch den hof vnd daz haws nah meinem vermugen trewlich angeuaer richtig machen, ob iemant meinen vorgenanten hern oder mich an der handlung irren wolt vnd sol daz tun mit mein selbers mue vnd zerung. Daz lob ich alles staet vnd vnzebrochen behalten vnd ganczlich volfuren mit meinen trewn an aydes stat vnd ob ich daz indert vberfur, was mein obgenanter herr oder sein Gotshaws dez schaden naemen, den ir Scheinbot an allew bewaerung gesprechen mag, dez pin ich vnd mein Erben gepunden ze widercheren vnd sullen daz haben auf vns vnd aller hab, wa wir die haben oder gewinnen vnd wa di gelegen ist. Dar vber zu einem waren vrchund gib ich den brief versigelt mit meinem anhangundem jnsigel, dar vnder ich mich vnd all mein Erben verpind, alles daz stat ze halten vnd ze volfuren, daz an dem brief geschriben stet, Der geben ist nach Christi gepurd Drewczehen hundert iar, dar nach in dem Sechs vnd Sibenczigisten iar an sant Katrein tag."}
{"text": "Allen den, die disen brief an sehent oder horent lesen, kunde ich Bilgri Russinger burger ze Rapreswil vnd vergich offenlich an disem brief fur mich vnd mim erben, daz ich den erbern luten Hansen Biderman pfleger vnd Cunin Giessman meister der armen luten vnd veldsiechen an der Flu recht vnd redlich ze koffenne geben han zu dez selben huss handen ein akker litt an dem vndern berg ze Lenggisen vnd stost vnnan an du wisen, du man nempt du Glaserre, vnd stost obnan an dez Kalten akker vnd vor an der Flu luten gut, vnd han inen den vorgenanten akker geben fur ledig vnd los, daz nut da von gat, vnd in allen dem rechten, alz er mich an komen was vnd alz ich in vntz her inne gehebt vnd genossen han, ane alle geuerde. Vnd hier vmb so han ich Bilgri Russinger von den vorgenanten Hansen Biderman vnd Cunin Giessman empfangen zu dez obgenanten husses handen zwei vnd viertzig pfund pfenninge Zuricher muntz genger vnd genemer, der ich gar vnd gentzlich von inen gewert bin vnd in minen guten nutz men sind nach miner vergicht. Vnd han mich och verzigen vnd verzihe mich mich vnd min erben luterlich gar vnd gentzlich aller eigenschaft rechtunng vordrung vnd ansprache, so ich zu dem vorgenanten akker ie gehatt oder iemer gewunnen mochte mit deheinen sachen mit guten truwen ane alle geuerde. Vnd dez vnd hier vber zu einem bestetten warem vrkunde vnd gantzer sicherheit, daz ez also war vnd stet sie nv vnd hie nach, da von so han ich Bilgri Russinger min eigen insigel fur mich vnd min erben offenlich gehenkt an disen brief. Der geben ist in dem iar, do man zalte von gottez geburte tusent druhundert jar vnd dar nach in dem achtzigosten jare, an dem nechsten zistag vor sant Vlrichs tag."}
{"text": "Ich Chunradus pfarrer ze Teraz vergich, das mir der erber geistleich mein gnediger herre abt Walther von Wilhering und das convent daselbs mein vorgenant kyrichen ze Teraz von iern gnaden gelichen habent mit allen den rechten und nutzen als sie her Symon und her Hanse mein vorvodern von in gehabet habent also, das ich chain ansprach nach chain vodrung hintz in nicht haben schol von meiner vorgenanten kirichen wegen ze Teraz umb alle di zechent gelegen daselbs ze Teras oder wo si gelegen sint. Cham aber das ich das uberfur und nicht stet hielt von welicherlay das wer, so suln sich die edeln hern graf Perchtolt und graf Hans sein vetter purgrafen ze Maidburch und grafen ze Hardeck aller meiner gueter underwinden an chlag und an alles recht wie di genant sein oder wo ich die hab als lange und als verre untz ich den vorgenanten meinen herren dem abt und dem convent alles das stet hab und volfur als hie vor geschriben ist, und allen iern schaden widercher ob si sein von meinen wegen schaden nement, und gib in daruber disen brief ze ainer warn urchunt diser sach besigelten mit meinem anbangundem insigil, und han gepeten den edeln vorgenanten herren graf Perchtolten purgrafen ze Maidburch und grafen ze Hardeck, das er dieser sach gezewg ist mit seinem anhangunden insigel. Der brief ist geben nach Christs geburde drewtzehen hundert jar und darnach in dem vier und sechtzigistem jar an sand Silvestri tage des peichtiger."}
{"text": "Ich Graf Hainreich von Schawnberch vergich offenleich mit dem brief allen den, die in sehent oder hornt lesen, daz fur mich chomen sind die erbern herren von sand Florian vnd vlreich der Geltinger, der hat in vnd dem Gotshaus datz sand Florian gegeben mit verdachtem mut vnd mit Rat vnd willen seiner Hausfrawen ver Margreten vnd aller seiner freunt vnd erben ein Gut datz Praitenaich mit allen vnd darzu gehort ze holtzz vnd ze veld, gepawn vnd vngepawn, versucht vnd vnuersucht mit allem nutzz, swie ez genant ist, vnd sunderleich einen akcher darzu, von dem man acht huner dient, ze widerwechsel vmb ein gut, daz daz Gotshaus gehabt hat datz Grieking, vnd swo furbaz dhain chrieg oder ansprach dem vorgenanten Gotshaus vmb den geschriben wider wechsel von dem vorgenanten Geltinger, von seinen erben oder von ander yemant auf ste, dez iz schaden nam oder arbaitt gewunne, daz schullen si haben auf dem Hof ze Gelting, den er hat, vnd auf alle den vnd er in dem Land hat, vnd schol daz phant sein des vorgenanten Gotshaus mit willen seiner hausfrawen der vorgenanten vnd aller seiner Erben. Vnd daz die wandlung stat vnd vnzebrochen beleib vnd vest ewichleich, dar vber gib ich disen brief ze einem sichtigen vrchund dem egenanten Geltinger jnsigel, des deu wandlung ist, mit den zeugen, die hie benant sint, her Rudolf der Schiuer, her Sighart von Grub, her Aspein von Hag, Otakcher der furter, Rudolf der Schiuer, Leutolt von Chirichperch vnd ander piderb laut, den ez chunt vnd gewissen ist. Der brief ist geben do von Christes gepurd ergangen waren, Dreutzehen hundert iar vnd darnach in dem achczehenten iar datz sand Florian an dem Sunibentt tage."}
{"text": "Alle die disen brief ane sehint alder horint lesin, den kivnde ich Fr. vnd ich Wil. wir gebroder beide von Togginbvrch, de wir den brodern von Bobinchon Santihannes ordines von dem spitale ze Iervsalem gegebin haben die vogteige vber den hof ze Hivnewille vnd vber alle die livte vnd dc got alliz, de in den selbin hof horit vnd zinshaft ist dem gotshvse ze Santihanne in Tvrtal, vnd svn die selbin brodir vnsirn vetirn Diethel. solich machon, dc er in der eiginscefte sinen vieirdin teil gebe, vnd haben wir gelobit den brodern, seiwene siv de mit D. vnsirme vetern gescafont, dc och wir Fr. von Lanprehtscwille vnd Hei. ab Egge solich machen, dc siv die vogteige Dieth. vf geben vnd dir mitte togen, des die broder von Bobinchon bedvrfm. Ist och de die selbin broder dvnchit, de siv decheiner verrihtvnge von Bvr. a der Lobin vnd Ber. sime brodir bedvrfen, dc svn wir inen och scafon, vnd so diz vol braht wirt, so svn vns die brodire sehs marche. Vnd dc dis alliz steite belibe ane geveirde, darvnbe gabin wir den selben brodern von Bobinchon disen gegenwrtigen brief mit vnsirn insygeln besigelt."}
{"text": "Ich Johans Gossler vogt ze sant Gallen von des hailgen riches wegen tun kunt vnd vergich offenlich an disem brief allen den, die in sehent lesent oder horent lesen, das fur mich kame ze sant Gallen in der stat an der nahsten mitwochen vor sant Vitus vnd sant Modestus tag, do ich vff des riches offner strasse von des hailgen richs gewaltes wegen offenlich ze geriht sass, Vlrich Midensun der metzger burger ze sant Gallen vnd offnote vnd veriah da der selb Vlrich Midensun offenlich frilich vnd willeklich vngebunden vnd vngeuangen vor mir in dem geriht mit sinem fursprechen von der vanknust wegen, als in die fromen wisen der burgermaister vnd der rat gemainlich ze sant Gallen gehaimot vnd in ir vanknust vnd banden hattent vmb das, das er Vlrichen Eggis burger ze sant Gallen vff gottes vart sines libes wolt entsetzt han vnwissenter dinge vnwidersait vnd vnverschult, vber das, das er vormals offenlich vnd willeklich vor dem rat ze sant Gallen gesworn hatt ainen gelerten ait zu den hailgen, dem selben Vlrich Eggis an reht niht ze tunde. Vnd won aber in die selben der burgermaister vnd der rat ze sant Gallen durch siner frund vnd biderber lut bett willen vsser der selben vanknust ledig gelassen hettint, so wolti er sich aller diser nachgeschribnen sachen willeklich vnd gern verbinden, als hie nach beschaiden ist an disem brief. Des ersten do swur der selb Vlrich Midensun offenlich vor mir in dem gerihte frilich vnd willeklich vngebunden vnd vngeuangen gesunt libes vnd mutes mit guter vorbetrahtunge ainen gelerten ait liplich zu got vnd zu den hailgen mit vfgehabnen vingern, vmb die vorgedahten vanknust der vorgedahten des burgermaisters des rates vnd aller burgerr gemainlich von sant Gallen vnd iro ieklichs besunder vnd mit namen aller manglichs, wer an der selben siner vanknust dehain schuld in dehain wise gehept hat ald des ratent ald helffent gewesen ist ald darzu gehaft was, luter gantz vnd gut frunde ze sinne vnd alle sin frund inen darumb ze frund ze gewinnenn an allen furzug vnd die selben vanknust vnd getat niemer ze andenn noch ze aferrenn weder mit gaistlichem noch mit weltlichem geriht noch an reht noch in kain wise noch ieman von sinen wegen an alle geuarde. Er nam och in den selben ait vnd swur, das er die vorgedahten den burgermaister den rat noch die burger gemainlich der stat ze sant Gallen noch ir dehainen besunder vmb dehainerlay sache, so vntzher vff disen huttigen tag, als dirr brief ist geben, vf geloffen war oder hinnanhin vfstundi oder vfluffi, niemer solle noch welle an reht bekumberren angriffen noch beschadgen weder an iren liben luten noch an iren guten. Der selb Vlrich Midensun nam och in den selben ait vnd swur, war das er zu den selben dem burgermaister dem rat ald besorgern oder zu den burgern gemainlich von sant Gallen oder zu ir dehainem besunder iht ze sprechenn hett oder ze sprechenn gewunne, vmb welherlay sach das war vnd wa er denn sesshafft war, das er ie darvmb reht vordern vnd reht von in nemen sol ze sant Gallen in der stat vor dem geriht daselbs vnd niendert anderswa, es war denn, das er in der stat ze sant Gallen rehtlos gelassen wurdi vnd das das kuntlich wurdi vor ainem burgermaister vnd dem rat ald besorgern gemainlich ze sant Gallen, ob da nit rates war, so sol vnd mag er sin reht anderswa suchen, da es im fugklich ist. War aber, das er ald ieman von sinen wegen daruber der vorgeschribnen stuk dehaines vberfuri vnd sinen ait vnd das sich des ain burgermaister vnd der rat ald besorger gemainlich ze sant Gallen, ob da nit rates war, ald der mertail vnder in vff ir truw vnd er erkantint, das er den vorgeschriben sinen ait vbervaren hett, wenne oder wa das beschah, das denne die selben der burgermaister der rat ald besorger vnd die burger alle gemainlich der stat ze sant Gallen ald iro ieklicher besunder ald wer in des helffen wil den selben Vlrich Midensun haimen vnd vahen sont vnd mugent an alles reht vnd an allen zorn vff dem lande in dorffern vff wasser ald in stetten oder wa si in ergriffen mugent, vnd das si den selben Vlrich Midensun danne fur ainen schadlichen verschulten vnd vertailten man verderben vnd von dem libe tun sont vnd mugent ane alles reht vnd ane vrtail. Des hat sich der vorgenemt Vlrich Midensun mit namen offenlich vor mir in dem gerihte frilich vnd willeklich mit bedahtem mut vngebunden vnd vngeuangen gesund libs vnd mutes gebunden vnd das in da vor noch dawider niht schirmen sol enkain frihait noch gewonhait enkain reht weder gaistlichs noch weltlichs gerihtes enkain gesetzt nocht buntnust der herren noch der stette enkain burgreht noch lantreht noch der stettreht noch enkainerlay ander sache noch schirm, won er sich mit namen verzigen hat aller helffe aller gnaden alles vszugs alles schirmes vnd alles des, damit er sich wider die vorgeschriben sach vnd buntnust iemer gesetzen ald dawider gereden ald gewerben kundi oder mohti in dehain wise. Darnach batt mich der selb Vlrich Midensun mit sinem fursprechen, das ich erfuri an ainer vrtail, ob er die vorgeschriben sach vnd vergiht vnd das vorgeschriben verbinden getan vnd vollfurt hett, das es kraft hett vnd haben moht nach dem rehten. Do fragte ich vorbenemter rihter vrtail vmb vnd wart ertailt mit gemainer vrtail, das der obgenant Vlrich Midensun die vorgeschriben vergiht vnd sach vnd das vorgedaht verbinden mit samlichen worten vnd werken getan vnd vollefurt hett, das es billich krafft vnd maht haben solt vnd moht nach dem rehten ietzo vnd hienach. Vnd des alles ze offemm waren vrkunde so han ich Johans Gossler der vorgenemt vogt min insigel nach rehter vrtail offenlich gehenkt an disen brief, won es mit gemainer vrtail ertailt wart, das ich es tun solt. Darnach vergich ich der obgenant Vlrich Midensun ain gantz warhait aller der dinge, so von mir da vorgeschriben stat an disem brieff, vnd des ze merer sicherhait so han ich och min insigel offenlich gehenkt an disen brief, darzu han ich erbetten den beschaiden Jacob Ruprehten, den man nemmt der Low, ze disen ziten statamman ze sant Gallen, das er sin insigel ze ainer zugnust aller vorgeschribnen sache och gehenkt hat an disen brief, won er och bi allen vorgeschribnen sachen ze gegen gewesen ist, des och ich der selb Jacob Rupreht statamman als vorgeschriben stat vergich offenlich mit vrkund dis brieues mir ane schaden. Dis beschach vnd wart dirr brief geben ze sant Gallen an der vorgeschribnen mitwochen in dem iare, do man von Cristus geburt zalte druzehenhundert jar vnd darnach in dem funf vnd ahtzigosten jare."}
{"text": "Wir Abt Sigmar vnd di gantz samvng ze Lambach Tven Chvnt allen den, di disen prief sehent oder lesen hornt, daz wir mit wol bedahtem muet vnd mit guetem willen den Hof datz hoetenperig Chvnraten dem Grausnicher vnd seiner hausvrowen vran Hilgarten haben vuerlihen nuer zv irn tagen; swen di e genanten nimer sint, so schol der vor genant hof vnser aygen ledichlich sein als e vnd ist daz geschehen mit der beschaidenhait, daz der vor genant Chvnrat vnd vra hilgart sein hausvrowe ierlich an vnser vrowen tag zv der dienstzeit vns vnd vnserm chloster schvllen geben ein halb pfunt newer pfenning wienner minnze vnd niht anders. Wir offen auch daz, daz wir dem oft genanten Chvnrat vnd seiner hausvrowen, di e genant ist, haben gegeben aynes heren pfrunt ir idwederem vnez an seinem toed. Daz den vor genanten daz staet vnd vnverchert beleib, darvber geben wir in disen prief bestaet vnd versigelt mit vnserm vnd mit vnsers Conuentes ynsigel vnd di zeug, di hie verschriben sint: Her Rueder von Lichtenwinchel, her wernhart vnd Chvnrat von sant Jorgen, Helmbart der anhanger vnd ander biderber lavt genueg. Der prief ist gegeben nach Christes gepurt vber drevzehen hundert iar, darnach in dem drevzehenten iar, an sant Philips tag."}
{"text": "Ez son wissin alle, die disen brief lesen alde horen lesen, daz swester Elisabeht hern Rvdolffis saligin tohtir von Tivnrthon, div da ist bi dien swesteron ze Wille, vnde ir swestra alle drie vf hain gigen den Odinhof livte vnde gvt mime herren abte Wilhelme von sant Gallin, da iro vogit zegegen waz herre Balbreht von Anwille, vnde der swesteron ainiv von Wille, bi dien si ist. Vnde div vor genande swester Elizabet vnde die swestira, bi dien si ist, hain sich incigen aller der ane sprache, die siv hetton vmbe livte vnde gut. Diz vf gen vnde diz incien livte vnde gutes geschach ze Wile in dem jare, do von gottis geburte waren tvsint vnde zweihundirt vnde ahcig jare, dar nah in dem vierdin iare, an dem nasten tage nah sant Pancracijn tult. Da waz zegegine herre Hainrich der kilichherre von Surse, herre Ebirhart von Bichilnse, herre Cvnrad dir schenche von Landegge, herre Hainrich dir vogit von Wartinse, herre Walther von Lantsperc, herre Balbreht von Anwille, herre Ebirhart von Lomeis, herre Ebirhart von Sternegge, herre Hainrich von Munichwille, Rvdolf von Rottinberc, Berhtholt Hozzo, Cvnrad dir Brunthiller. Vnde dc diz alles state belibe, dar umbe haissit min herre abt Wilhelm von sant Gallin disen brief sigillin mit simme insigil ze ainem ewigen vrchunde."}
{"text": "Ich thomas von Lav vnd Elspet mein havsvrov vnd mein svn paid Chvnrad vnd Alber tuen chunt allen den, di disen prief lesent oder horent lesen, daz wier di nohsten erben zv dem hof ze Otnvsch, der in der pharr leit ze Mechenhoven vnd viertzehen schilling wienner phenning geltz ist, den vnser prveder her Chvenrad von Lav pharrer datz sand Marein Chirhen nohen pei Everding geben hat im vnd seinn vodern ze einem selgraet dem Gotzhavs datz sand Florian, dar zv haben wier vnsern gveten wiln geben also beschaidenleich, daz der hern Siechmaister da selb den vorgenanten hof schol in seiner phleg haben, an tybvrzen tag schol er den hern ein halbs phvnt phenning geben vnd schvllen di vnsers prveder Chvnratz, der vorgenant ist, vnd seiner vordern jartag begen mit vigili vnd mit selmess; ein phvnt phenning schol er geben dvrch Got alle iar vnser tochter Eysaln, di weil di lebt vnd di weil si mit gaistleihem vnd chaevschem lebem Got dient, verchert si daz an ir vnd nimt an sich wertleich leben oder stirbt, so schol der vorgenant Siechmaister daz selb phvnt phenning alle iar dvrch Got geben vnser tochter Gerdravten ze Erlach Chloster, di weil di lebt, nach ir tod schol er daz selb phvnt phenning tailn vnder di armen Laevt in dem spital datz sand Florian; also hat avch vnser prveder her Chvnrad, der vorgenant ist, an seiner hantvest sein selgraet verschriben vnd bestsett mit seinem jnsigel vnd mit seiner vrevnt jnsigel, sechtzt phenning schol der siechmaister haben fuer sein mve, daz er den vorgenanten hof in seiner phleg hat vnd den verantwrten schol, Vnd dar vmb, daz vnsers prveder hern Chvnratz geschaeft vnd selgraet staet vnd an chrieg ewichleich beleib von meinn vnd meiner havsvrovn erben, gib ich disen prief dem vor genanten Gotzhavs bestaett mit mein thomass jnsigel von Lav. Der prief ist geben, dv von Christi gepverd vergangen warn drevtzehen hundert jar, dar nach in dem siben vnd zwaintzkistem iar an sand Florians tag."}
{"text": "Wir grafe Kraft von Toggenbvrg probst der kilchen ze Zvrich kvnden allen, die disen brief sehent oder horent lesen, daz wir globt han mit guten truwen vnd offenlich dar nach zen heiligen gesworn . . dem rate vnd . . den burgern ze Zvrich gemeinlich zir stette wegen, daz wir ir bvrger sin svln vntz vf vnsern tot, vnd svln in och mit libe vnd mit vnsern luten vnd vestinen vngevarlich behulfen sin, swa sis bedvrfen, vnd svln in och mit allen dingen gebvnden sin als ander iro burgere ane allein vmb stvre, daz wir die nit mit in geben svln vnd daz och wir vmbe gelt vor ir gerichten nieman ze rechte svln stan, wan si vns mit der friheit ze burger habent enpfangen. Vnd hier vber ze einem waren vnd vesten vrkvnde so han wir disen brief mit vnserem insigel besigelt offenlich. Diz geschach ze Zvrich an sant Gallen tage, do man zalte von gottes geburt drucehen hundert jar vnd dar nach in dem sibenden vnd zwenzigosten jare."}
{"text": "Wir Simon von Gotes genaden abpt ze Lambach und der gantz conuent dezselben klosters uergehen vnd tun kunt offenbar mit dem brif allen, den er furpracht wirt, daz wir mit wolbedachtem mut vnd mit veraintem rat recht und redleich ze ainem rechten eribrecht uerlihen haben vnser lechen gelegen auf der Polleiten mit alledem, daz durich recht vnd von alter dartzugehort vnd daruon bekomen mag ze holz ze ueld ze wismad uersucht und vnuersucht, Hainrichen dem Pollen seiner eleichen hawsfrawn Espeten vnd allen ir paider eriben in solicher beschaiden, daz sew daz uorgenant gut stiftleich vnd pawleich schullent innehaben vnd schullent vns vnd vnserm gotzhaws jerleichen dauon dinen vnd raichen an vnser Frawn tag ze der dinstzeit uirtzig newer Wyenner phennig ze pawstewr vnd an sand Gorigen tag fumf Wyenner phennig ze uogtstewr. Wir offen auch, wer daz obgenant lehen inne hat, der schol dhain wandlung damit haben weder mit uersetzen noch mit uerchauffen noch mit dhainerlay weys an vnser hant vnd guten willen vnd schol auch allez daz dauon leiden vnd dulden, daz ander vnsers gotzhaws eribler gein vns vnd vnserm gotzhaws leident vnd duldent vnd vnuertzigen vnsers gotshaws rechten in allen sachen. Daz bestetigen wir also mit dem offen brif versigelt mit vnsern paiden anhengenden insigeln, daz ist beschehen nach Christi geburde drewtzehenhundert jar darnach in dem sechsvndnewntzigisten an sand Jacobstag."}
{"text": "Ich Stephan der Wislaher vnd ich Margret sein hausvrowe vnd vnser erben veriehen vnd tvn chvnt allen den, di disen prief lesent oder horent lesen, di nv sint oder hernach chunftig sint, daz wir mit vnser erben gutem willen mit gesampter hant zv der zeit da wir iz wol tvn machten vnsers rechten chauftes aygen ain vnd fvmfczig phenning geltz dacz Fuenveld daz da dienent an sant Michels tag, di wir vnd vnser geben mer den recht taeg in aigens gewer vnversprochenlichen her pracht haben, der ainer vnd vierczig ligent auf einer hofstat, da di weil auf gesezzen waz Ott der raid vnd auf drin akehern zehen phenning geltz, die vorgenant gult hab wir verchauft den erberen geistlichen vrowen, vron Annen Aptessinn vnd der sampnvng alle dez chlosters dacz sant Bernhart vmb vierdhalb phunt phenning, der wir schon gewert sein, fvrbaz allen ieren frvm da mit schaffen, verchauffen, verseczen vnd geben, swem si wellen an allen irsal, vnd dar vvber zv einer pezzer sicherheit, so seczen wir vns mit allen vnsern erben vnverschaidenleich zv rechtem gewer vnd scherm fvr alle ansprach, alz aygens recht ist vnd des landez gewonheit in Oesterreich, vnd waz in dar an ab gieng, daz sullen si haben auf vns vnd auf alle dem gvt, daz wir haben oder gewinnen in dem land ze Oesterrich, vnd daz der chauf fvrbaz stet vnd vnzebrochen beleib, so gib ich vorgenanter Stephan der Wislaher zu einem warn geczevg vnd zu einer ewigen vestigung in disen prief versigelt mit meinem insigel vnd mit der erwer leut insigel Gotfrides dez Plesperger vnd Niclas dez peuger, di diser sach geczeug sint. Der prief ist geben nach christes gepurd drevczehen hundert iar, dar nach in dem fvmfczigistem iar an dez heiligen hern sant Winczenzen tag."}
{"text": "Wir Ludowig von gottes genaden Romischer kaiser ze allen ziten merer des richs veriehen fur vns vnd vnser nachchomen an dem riche kunig oder kaiser offenlichen mit disem brief, daz wir den erwirdigen Herman abte des gotzhuses zu sant Gallen vnsern lieben fursten vnd sin nachchomen aller der gelivbde, die er vns getan hat vmbe die veste Plattun, ledig gelazzen haben mit disem brief, wan er vns die vest Amptze gewnnen hat vmbe hundert march silbers, die er dem von Amptze gar vnd gantzelichen bezalt hat. Ze vrchunde dis briefs. Der geben ist ze Lantzhut an sant Martins tag, do man zalt von Kristus geburt drivzehenhundert iare, darnach in dem funf vnd viertzigstem iare, in dem ainem vnd drizzigstem iare vnsers richs vnd in dem achtzehendem des kaisertums."}
{"text": "In gottis namen amen. Wir graue Ludewig von Homberg vnde herre ze Rapprehzwile kunden allen, die disen brief an sehent oder horent lesen, daz wir dur vnser not vnde lihterunge vnsers geltis den hof ze Gelterchingen, der vnser vnde Hermans vnde Itun siner swester grauen Frideriches seligen vnsers bruder kinde reht lidig eigen waz, mit der vorgenandan Hermans vnde Itun guten willen, verhengunge vnde gutem gunste geben haben vnde verkoffet vmbe vierzeg march silbers zweier minre Burkarte imme Steine vnde Rudolf Rihtelin bvrgern von Rinuelden ze besizzenne, ze niezzenne vnde ze habenne vur lidig eigen vnde mit allem rehte vnde nuzze, so wir in hatten vnde besazen, an eine die lute, die drin horent, die haben wir inen niht versezzet noh geben noch uerkofet. Vnde enzihen vns och alles rehtes, vorderunge vnde ansprache, die wir graue Lud. vnde fro Elizabeth vnser vrowe vnde wirtin, mit der willen vnde verhengunge och diz geschach, vnde vnser kint an gerihte geislichem vnde weltlichem alder ane gerihte gegen den vorgenanden bvrgern von Rinuelden mohtin han alder gewinnen. Ich der vorgenande graue Herman vnde ich Ite sin swester veriehent disen vorgenanden kof geschehen sin mit vnserm guten willen vnde verzihent vns och vnde haben uerzigen an der vorgenanden Burkartis vnde Rud. hant alles rehtis vnde ansprach, so wir an den vorgenanden hof haten vnde haben soltin. Har vber zeime vrkunde vnde zeiner sicherheit geben wir der vorgenande graue Lud. disen brief besigelt mit vnserm ingesigel. Ich aber graue Herman der vorgenande vnde ich Ita sin swester, wan wir niht ingesigels habint, so habin wir an disen brief och zeime vrkunde vnde ze bezugenge des rates vnde der bvrger von Rapprehzwil ingesigel gehenket. Diz geschach in dem jar, do von gottis geburte waren zwelfhundert vnde aht vnde ahzeg jar, vf der burg ze Rapprehzwile an sante Agetun tag. Da waren ze gegen her Rudolf von Werdegge, her Matiz von Eptingen, her Peter von Eptingen rittere, Heinrich von Eptingen hern Matiz sun, Heinrich von Ifendal, Gotfrit von Bubendorf, Cunrat der vogt von Homberc, . . Holza der schultheiz von Liestal, Jacob der schultheiz von Rapprehzwil, Heinrich der Marschalch, Cunrat der Truhsezze burgere von Rapprehzwile.Wir der rat von Rapprehzwil vnde die burgere dur die bette dez vorgenanden grauen Hermans von Homberc vnde vron Itun siner swester habent disen brief besigelt mit vnserm ingesigele."}
{"text": "Ich Chvnrat von Svmerowe Tvn chvnt an disem prief allen den, die in sehent vnd horent lesen, di nv lebent vnd hernoh chvnftich sint, Daz ich mit miner havsfrowen vron Agnesen vnd mit aller miner erben gvtem willen vnd mit ir gvnst vnd mit verdohtem mvt vnd zter zit, do ich iz wol getvn mohte, verchavft han mines rehten chavf aigens daz Purchstal ze Sevsenekke vnd ein mul vnder dem havse vnd den Hof ze Grvbe vnd daz halbe holze dacz dem Chvnigesperge vnd ander Holcze vnd Chravtgarten vnd swaz zv dem vorgenanten Purchstalle vnd zv dem vorgenanten hof gehoret ze Holcze vnd ze velde, besvhte vnd vnbesvhte, verlehent vnd vnverlehent, swi iz genant ist, daz ich von hern Arnoltes des Pybers hovsfrowen vnd von ir chinden ze Aigen gechavft het, das selbe gut han ich alles mit allem dem reht, als ich iz her praht han, in rehter gechavfter aigens gewer gegeben vmb vierzich pfvnt pfenninge wienner mvnze, der ich reht vnd redelich gewert pin, dem Erbern Manne hern Hainrich von walsse vnd allen sinen Erben vreilich vnd ledichlich ze haben vnd ir frvmen damit ze schaffen, ze verseczen, ze verchavffen, ze geben, wem si wellen, an allen irresal, vnd han ich daz ovch getan mit mines werden herren Herzogen Rvdolfes in Oesterriche guten willen vnd mit siner genedigen gvnst, wand er daz vorgenant gut mit allem minem andern gut do in siner gewalt het. Dar vber durch bezzer Sicherheit So setze ich mich mit allev dev, daz ich han, dem vorgenanten hern Heinrichen von walsse vnd allen sinen erben vmb daz vorgenant gut ze rehtem scherme vnd ze geweren fvr alle ansprache, als aigens reht ist vnd des landes gewonheit in Oesteriche, vnd gib in darvber ze einem vrchvnde vnd ze offem gezevge disen prief, der mit minem Insigel vber dise sache bestaetiget ist. Des sint gezevge der Stephan von Meissowe, der Chvnrat vnd der Seibot von potendorf, der Chalhoh von Ebersdorf, der Eberhart vnd der Vlrich vnd der Friderich die bruder von walsse, der Otte vnd der Alber von volchenstorf, der Hainrich vnd der Chvnrat von volchenstorf, der Vlrich vnd der Dietrich von Pilihdorf, der Chvnrat von Chappelle, der weichart vnd Reinpreht von Pollenheim, Alber von Chvnringe, Alber von Pilihdorf, Hadmar vnd Alber von Schonenberch, Gvndacher vnd Rvger vnd Johans von Storchenberch. Der prief ist gegeben nah vnsers herren Christi gepvrte vber Tavsent vnd Drevhvndert Jar, darnah in dem dritten Jare An sant Georgentage."}
{"text": "Ich Eglolf von Wartemberg ain frige hofrihter an statt vnd in namen graue Rudolfs von Sultz von mines gnadigen herren des Romischen kunig Wentzlaus gewalt an siner statt vff sinem hof ze Rotwil tun kunt mit disem brief allen den, die in ansehent oder horent lesen, daz ich ze geriht sazz vf dem hof ze Rotwil an der offnen frigen kunges strasse vf disen tag, als dirre brief geben ist, vnd stund vor mir vf dem selben hofe der erberen wisen der burger gemainlich der statt ze Wile in Turgouwe erberu vnd gewissu botschaft mit vollem gewalt vnd zougten ainen guten frihait brief besigelt mit mins genadigen herren des Romischen kunig Wentzlaus anhangendem magestat insigel, der von wort ze wort stund, als hie nach geschriben stat: Es folgt der Text von Nr. .Vnd do der brief gelesen vnd verhoret wart, do bat inen die obgenant botschaft ze eruarent an ainer vrtail, ob min herre der apt von sant Gallen vnd die burger gemainlich der statt zu Wile in Turgouwe vnd ir ieglicher besunder vnd ouch des apts vnd dez gotzhus lute alle vnd ieglichs besunder nut billich der gnade vnd frihait geniessen sullen. Darumb vorschet ich, waz reht were, vnd wart ertailt von rittern vnd von rihtern, die da ze gegen warent, mit rehter vnd mit gesamneter vrtail, als vff dem hof ze Rotwil reht was, daz der obgenant apt vnd daz gotzhus ze sant Gallen vnd alle ir lute, so vorgeschriben stat, vnd sunderlich die burger ze Wile gemainlich vnd ieglicher besunder frowen vnd man der obgenanten gnade vnd frihait billich geniessen sont vnd daz man inen von disem hofgeriht des billich ainen brief vnd ain vidimus geben sulle versigelt vnder des hofgerihts ze Rotwil insigel. Vnd herumb ze offem vrkund so han ich des hofgerihts ze Rotwil insigel mit vrtail offenlich gehencket an disen brief. Der ze Rotwil geben ist an dem nehsten zinstag vor dem hailigen pfingstag nach Cristi geburt drutzehenhundert jare vnd in dem ahtzigosten jare."}
{"text": "Wir Ott und Chunrat di brueder von Goldekk veriehen an disem brief, daz unser herre der ertzpischolf Rudolf von Salzburch durich unser lieb und durich unser furderunge uns wol gunnen wil des gewerifes, den er mit dem edeln fursten hertzog Hainrichen von Baiern umb di Gastevn getan hat also swanne der spruch geschiht von den schidleuten, di er und der hertzog gegen einander genomen habent, und gevellet danne uns der gewerift, so sol er uns sein wol gunnen und suln wir nah dem Spruche in den naehsten drin tagen im antwrten und chunt tuon, ob wir in haben welle oder niht. Wolden aber wir sin niht erlangen, so suln wir mit guotem willen im und dem gotshous sein gunnen und suln ouch an dem gewerift in noh di schidleutt an der chunschaft niht hindern noh irren. Er setzet auch uns heut den satze, den im der hertzog hat getan in der Gastevn, daz ist alles daz, daz der hertzog in der Gastevn lediges hat an leuten, an urbar, an geriht, an vorsten und an swen daz leit und ist des satzes unser gewer umb dritbalb hundert march lotiges silbers Salzburgaer gloet und suln wir daz silber geben und weren dar, also daz wir an der naehsten oufvart unsers herren hundert march datz Raitenhaslach mit unserm boten in unsers herren des ertzpischolfs gelait antwrten suln und di anderhalb hundert march lotiges silbers, di suln wir an dem naehsten sand Jacobes tag ouch an den selben stat mit unserm boten in sinen gelaitt weren newer ez waer daz der hertzog wolt daz silber mit sinem boten datz Salzburch raichen und sol man uns daz silber an dem chouffe, ob wir in werden habent nah der schidleut beschaidenhait mit trewen an gevaerde abslahen. Wolten aber wir des geweriff nihten haben, so sol uns unser herre daz silber schon wider geben. Waer ouch daz, daz wir an den lehen des silbers, daz wir nu und an sand Jacobs weren suln, dahain soumung taeten und daz dar ouf iht schaden gienge, der sol ouf uns, niht ouf in noh ouf daz gotshous gene. Werden ouch wir den chouf nah dem spruche habent und den gewerift, wurd dar ouf dahain schade genet, der sol ouch ouf uns gen. Swas ouch der manschaft ist, di unser genoz da inne habent, di sol unser herre selbe haben und swaz des ist, daz wir werifent werden, daz sol daz gotshous deu aigenschaft angevallen und suln wir ez ze lehen enpfhahen von dem gotshous. Der brief ist gegeben ze Salzburch, do von Christes gebuerde warn tousent zwai hundert neun und achzig iar des vreitages vor der oufvert unsers herren.S. SD."}
{"text": "Wir graff Rudolf von Nidow lantuogt der durluchtigen hochgeborn fursten vnsrer genedigen herren der hertzogen von Oster. ze Swaben, ze Ergow vnd ze Thurgow thun kunt vnd veriehen offenlich mit disem brief, daz fur vns vnd vnser herschaft von Oster. rete komen sind der from vest ritter herr Friderich von Hunwile ze einem teil vnd der burgere von Raprechtswile gewisse botten an dem andern teil von der stozze wegen, so die selben zwen teil miteinander gehebt hand von der luten wegen, die in die nach geschribnen hofe gehorent, die die egenanten burgere von Raprechtswil ze burgere emphangen vnd genomen hatten. Da sol man wussen, dz wir vnd vnser herschaft rete, die do ze mal bi vns waren, vns einhelklich erkent haben nach kuntschaft nach rede vnd widerrede, vnd dunket vns ouch, dz die obgenanten burgere von Raprechtswile der luten, die da gehorent in den kelrhoff ze Kempten, in die vogtie ze Adoltswile vnd in die vogtie ze Bliggenswile, dz allez des egenanten her Friderichs phand ist, enheinen der selben luten niemer me ze burger emphahen noch nemen sont in ir stat wider sinen willen, vnd die selben lute, die si ietzunt ze burger emphangen habent, die in den egenanten kelrhof vnd in die vogtien gehorent, sond si ir burgrechten vnd ir eiden ledig sagen vnd ouch lassen ane irrung, ane allein Claus der Bero von Kempten, der sol vnd mag wol bi sinem burgrecht beliben, vb er wil. Vnd des ze einem waren vrkund so han wir der vorgenant graff Rudolf von Nidow lantuogt vnser eigen inges offenlich gehenket an disen brief. Der geben wart ze Baden an dem nechsten fritag vor sand Matheus tag des zwelfbotten des jars, do man zalt von Christus geburt drutzehenhundert iar vnd darnach in dem ein vnd sibentzigosten iare."}
{"text": "Ich Marchart der Ponhalm vnd mein hausvraw ver Agnes vnd mein sun Reinprecht vnd Philipp vnd mein tochter Katrey, Peters, Agnes vnd Asann vnd all vnser erben, di wir haben oder nach gewinnen, veriehen vnd tun chunt offenbar an disem prief allen den, di in sehent oder horent lesen, di nu sind oder her nach chumftig werdent, daz wir mit wol bedachtem mut vnd mit gunst vnd rat aller vnsrer vreunt vnd erben zu einem ewigen selgeret geben haben ledichleichen zu der zeit, do wir iz wol getun mochten, dem ersam gotshaus dacz sand Florian vnd besunderleich dem guster ampt daselbs ein gut haizzet Aczengarr, daz gelegen ist in Sirnicher pharr, daz vnser vreys aygen ist gewesen, vnd daz ich vorgenanter Marchart der Panhalm vmb mein aigenhaffts gut geehauft han, da man von auch jarleich dient sechs schilling phenning wienner munzz an vnser Vrowen tag zder dienst zeit, also daz iz ein guster dacz sand Florian sol ewichleichen inn haben mit allen reehten vnd nuczen, als wier iz inn gehabt haben, mit solher beschaidenhait, daz er mier den vorgenanten Marcharten dem Ponhalm alle jar begen haizze meinen jartag mit fumf schilling phenning, di er vnder di herren tail also, daz man mir dez nachsten tags nach sand Bartholomes tag an dem abent sing vigili vnd dar nach des morgens selmeczz. Wir verzeihen vns auch dez vorgenanten guts ganczlich vnd gar also daz wier noch vnser erben nimmermer dhain ansprach dar auf haben sullen, vnd sullen auch dez vorgenanten gutes gewer vnd scherm sein, wo dez dem vorgenantem gotshaus dacz sand Florian vnd besunderlich dem guster ampt da selbs durft geschicht, als aygens recht ist in Ostereich. Vnd daz daz also stet vnd vnuerchert beleib, dar vber gib jch oftgenanter Marchart der Panhalm disen offen prief versigelten mit meinem anhangunden jnsigel. Der prief ist geben nach Christi gepurd vber dreuczen hundert jar, dar nach in dem fumfczikisten jar an sand Cholmans tag."}
{"text": "Ich Hans von Schonberch, vnd ich Anna sein hawsvraw vnd alle vnsre erben, wir vergechen offenleich an dem prief vnd tun chunt allen den, di in sechent, lesent, oder horent lesen, di nv lebent oder hernach chunftig werdent, daz wir mit wol wedachtem mut vnd mit gutem willen, vnd gunst aller vnser erben, vnd mit gesampter hant zv der zeit, do wir is wol getun machten, gegeben haben lewtterlich durich got, vnd durich vnser sel willen, den erbern geystlichen herren apt Seyfriden vnd dem conuent gemain dez chlosters ze Altenburch, vnd allen iren nachchommen, di aygenschaft fumf schilling pfenning geltes Wienner mvinzz, daz sew recht vnd redleich guehuft habent von dem erbern chnecht Herman dem Huendler von Asparn, vnd ligent di vorgenanten fumf schilling pfenning geltz datz Hawtzendorf auf ainem halben gestiften lechen, vnd di zeit aufgesezzen ist Niclas der Chinster, vnd Katrey sein hawsvraw, ze nachst den zwain hofen Chainrates dez Mern vnd Mychel dez Frantzen. Di vorgenante aygenschaft haben wir gegeben dem chloster vnd der sampnung gemain ze Altenburch ledichleich vnd vreyleich ze haben mit allen dem recht, als wir sey gehabt haben, allen iren frum domit ze schaffen, versetzen, verchawfen vnd geben wem si welln, an allen irresal. Wir wellen auch, ich vorgenanter Hans von Schonberch, vnd ich Anna sein hawsvraw mitsampt allen vnsern erben vnuerschaidenleich diselb aygenschaft schermen den chloster zu Altenburch, oder swem sew di gebent, fur all ansprach nach aygens recht vnd dez landes recht ze Ostereich. Vnd daz di red vnd di wandlung der sach also stete vnd vntzeprochen peleib furbaz ewichleichen, darvber gib ich obgenanter Hans von Schonberch den prief ze einem getzeug diser sach, versigelten mit meinem anhangundem jnsigel, vnd zv einer pessern sicherheit ich gepeten hab mein ochem hern Weycharten von Wynchel, der getzewg ist mit seinem anhangunden jnsigel diser saeh, im an schaden. Der prief ist geben ze Schonberch, nach Christz gupurt drewtzechen hundert jar, vnd darnach in dem fumf vnd simbtzigisten jar, des Mentags vor gotzleichnammes tag."}
{"text": "Ich her Genik von Elsarn vnd ich Katrey sein hausvrowe vnd vnser paider erben wier veriehen vnd tun chunt offenbar an dem prief allen leuten. Daz wier mit verdachtem muet vnd zu der zeit do wier iz wol getuen machten vnd nach vnser pesten freunt rat vnd willen haben geben vnsers rechten aygens daz mein hausvrowen vrowen Katreyn an derstarben ist von iers vater tod hern vlreichs von Elsarn vnd von ierr mueter tod vrowen Katreyn den got paiden genad vierczk phenning gelts wienner mvniz die man dient an Sand Mychels tag die do ligent datz wayzendorf auf ainer hofstat vnd ain weingarten auch do selbs daz wier in nvtz vnd in gwer gehabt haben vnd mit allen den rechten vnd nvtzen vnd wierz gehabt haben ze veld vnd ze dorf versuecht vnd vnuersuecht gestift vnd vngestift also hab wierz ledichleichen vnd inrrchleichen durich got vnd durich vnser vrowen willen vnd durich vnser sel hail willen vnd durich all vnser vodern sel willen geben vnser vrowen gotzhaus ze Salapulka in daz Pirichech. also beschaidenleich daz man ebichleichen schol piten peidem selben gotzhaus vmb vns vnd vmb all vnser vodern wier sein lemtig oder tod. Vnd sei auch wier vorgenant dez egenanten guetz recht scherm vnd gwer fuer all ansprach. Daz die red stet vnd vnzebrochen beleib dar vber so geb wier disen prief zu ainer offen vrchund vnd zu ainer sichtigen worhait vnd wan mein vorgenanteu hausvrowe vrowe Katrey aigens Insigels nicht enhat so bestet ich vorgenanter Genik den prief mit meinem aigen anhangunden Insigel. Der sach ist zeug her Hainreich von Mizzingdorf vnd Wernhart der Styreiner mit iern anhangunden Insigel. Der prief ist geben noch Christes gepurd Dreuzehen hundert Iar dar nach in dem Syben vnd funftzkisten Iar an sand Vlreichs tag."}
{"text": "Wier Wulfinch von gotes genaden abt unser frawn gotshaus ze Chotweig und all di samenung doselbs verichen offenleich an disem prief unt tun chunt allen den, di in sehent oder horent lesen, di nu lebent oder hernach chunftig werdent, daz wir mit gemainem rat und mit gemainer gunst und durich ehaft not, di unserm gotshaus mer danne zu einer andern zeit angelegen ist von ubriger ansuchung der herschaft und auch von ubriger gastung, recht und redleich verchauft haben unsers gotshaws aygen acht phunt phenning gelts, der gelegen sind vier phunt ze Rugstorf auf drin lehen, der igleich lehen dient an dem liechtmesstag an zehen aindlef schilling pfenning, und vier phunt gelts, di gelegen sind ze Goznich auf dem gut, daz wir abptgweis von den von Ydungspeugen umb unser aigenhaft guet gechauft haben von Gebharts lehen ain halbz phunt phenning, sechzehen metzen choren, zwelif chaes und von Vlreich des Chropfleins lehen ain halbz pfunt pfenning, sechzehen metzen choren, zwelif ches und von Chunrats des Walbascher lehen ain halbz pfunt phenning, sechzehen metzen choren, zwelif ches, von dem halben lehen, do Chunrat der Weber und sein gemainer aufsitzent, drei schilling phenning. Di vorgenanten phenning dient man an sand Michhelstag und an sand Gorgentag und den traid an sand Cholmanstag und di ches ze drin hochzeiten in dem jar und schol ieder ches vier phenning wert sein. Diselben acht phunt gelts, di haben wir verchauft den erbern leuten Hertweigen und Seyfriden den Lochlern umb hundert phunt phenning Wienner munizz durich solich mainung und durich solich beschaidenhait, daz si diselben acht pfunt gelts uns herwider ledichleich gegeben habent in unser oblai unser samnung, domit si ervollet und bestetigt habent ierem vater seligen hern Hertweigen dem Lochler und frawn Gedrauten ier mueter und in und ieren hausfraun und ieren erben einen ewigen jartag und ein ewigen mess auf sand Margreten alter in dem munster vor dem ir vorgenanter vater und mueter begraben sind. Ez hat auch ier vorgenanter vater seliger vor seinem tod emoln geschaft und gegeben unserm gotshaus dreizich und vier phunt phenning gelts, der gelegen sind dreu phunt gelts ze Phaffsteten enhalb der Tuenaw auf uberlent und neun Schilling ze Chetzleinstorf hie dishalb der Tuenaw di wir in nutz und in gwer herpracht haben manig zeit. Daz macht mit der summ zwelif phunt phenning gelts und dreizich phenning gelts und schullen wier dovon begen den jartag, als hinnach geschriben stet. Der jartag schol begangen werden von unserer samenung mit mess und mit vigili, als unser ainem in dem chloster, der priester ist, begangen wiert zwair vor unser frawntag ze der schidung oder zwair tag hinnach und desselben tags schol der oblayer der samenung geben ain mol von zehen Schilling, di agevallent von dem dinst ze Phaffstetten; derselben phenning gevallent auch in di apttay all iar sechs Schilling dorumb, swann daz ist, daz ier ainz stiribt, fraw oder man, wiert ez gevodert mit potschaft, so schol ein abt di leich nemen inner lands mit zwain priestern und mit sein selbs wagen und schol des nachts und des morgens fueter und chost geben, di pei dem chloster gwondleich emoln ze geben gewesen ist. Man schol auch dienen der phenning gult ze Chetleinstorf dem guster zu einem ewigen liecht fur sand Margreten alter an zehen siben schilling, von der ubrigen phenning gult alter und newr schol man haben auf dem vorgenanten sand Marigreten alter ein ewigen mess ainen tag ein selmess und den andern von unser frawn schidung. Und dorumb schol der oblayer all tag dem priester, der di mess list, geben sechs phenning und sweliher auz dem convent di mess under wegen liezze, dem schol der oblayer umb di saumnung di phenning, di in ein gantzen wochen angevallen scholten, nicht engeben. Waer aber daz di saumung von eins abtts wegen oder von der gemain wegen oder von des oblaier wegen geschaech, so schullen di vorgenanten Lochler oder ier erben sich der egenanten gult, swo di gelegen ist, an schaden und beschaidenleich underziehen und innehaben als lang, untz daz di saumung wirt widertan. Wir verichen auch vorgenanter abt Wulfinch, daz wir di egenanten hundert phunt pheninng gar und gantz enphangen haben und unserm gotshaus ze guetem frumen chomen sind, wan wir ze juden und ze christen grozzen schaden domit abgetragen haben, der unserm gotshaus schedleich gewesen waer. Wier verichen auch, daz di oftgenanten acht phunt gelts inne schol haben ein oblayer mit stiften und mit storen und schol chain abt domit nicht ze schaffen haben mit fur noch mit steur noch mit chainem ungelt danne alsvil, daz si seinen taydinch suchen schullen mit andern seinen holden. Und doruber zu einer ewigen sicherhait und zu einer bestetigung geben wir disen offen prief mit unsern paiden anhangunden insigeln. Und ist der prief gegeben, do man zalt von Christes gepuerd dreuzehen hundert iar dornach in dem acht und viertzkisten jar an sand Petronellentag."}
{"text": "Allen den, die disen brief ansehend lesend oder horrend lesen, kvnd ich her Hainrich von Griessenberg ritter, das mir her Vlrich von Drvfburg kamerer des gotzhussant Gallen hat verluhen den hof ze Jonschwile mit allen den rehten nvzen vndgewonhaiten, als ien ain keller sol han, vnd vergich, das ich dem vorgenemten her Vlrich oder sinen nachkomenen sol berihten die zins, die ien gevallend von dem vorgenemten hof, vnd andrv iero reht vnd gewonhait, als ain keller des vor genemten hofs sol tvn von reht oder von gewonhait, vnd vergich och, wen ich von dirre weit schaid, das der vor genemt her Vlrich oder sin nachkomen sond nemen das beist hopt, da mit man den vorgenemten hof bvwet, es si ros oder rient, vnd vergich och, das enkain min erbe nach mim tod sol kain anspravch noch reht han zv dem vor genemten hof. Vnddas dis alles war vnd steit belibi, so besigel ich disen brief mit minem aigen insigel ze ainem waren vrkvndv aller der vor geschribenen dingen. Dir brief wart geschriben vnd gegeben, do man zalt von gottes gebvrtv drvzehenhvndert jar, dar nach in dem drv vnd zwainzegosten jar, an dem neihsten fritag nach sant Fiden tag."}
{"text": "Ich Gorig van Meyreis, vnd ich Fridreich sein prueder, vergechen vnd tuen chvnd allen den, di nv sint oder hernach chvnftich werdent, di den prief lesent oder horent lesen, daz wier mit wol verdochtem muet vnd mit guetem willen vnser vnd aller vnser erben verchauft haben dem gotzhaus datz Altenburch vnsers rechten aygens anderhalben metzen magengultz vm vierdhalbphunt phenning Wiener mvnz, der wier aller recht vnd redleich gewert sen, vnd leit daz selbe gult auf anderhalben lechen datz Holenstain. Vnd wen wier selb nicht aigener jnsigel haben, geb wier dem vorgnanten gotzhaus den prief ze einer pezern sicherhait vnd zv einer ewigen bestetigvng diser sache, versigelt mit hern Chvnratz vnsers prueder jnsigel, vnd mit vnsers ochems hern Albers van Chirichperch jnsigel, vnd mit vnsers geswein Dietmars van Chadav jnsigel. Diser sache zevg sint: her Vlreich van Peygarten, her Hainreich van Pernhartstorf, Hainreich der Topler, Wolfhart van dem Gotschalichs, vnd ander piderb leut gnuech, den di sache wol chund ist. Diser prief ist geben nach Christ puert vber dreutzechen hundert jar, dornach in den zway vnd zwaintzgisten jar, an sand Andres tag, datz Altenburch in dem chloster."}
{"text": "Wir Herman von gottes gnaden abt des gotzhus ze sant Gallen veriehen vnd tun kunt mit disem brief allen, die in ansehent lesent oder horent lesen, das fur vns kam Johans von Schonnenberg mit Vrsullen siner elichen husfrowen, Rudolfs des Maijers tochter von Altstetten, vnd sprach, das er dis nachgeschriben lut vnd guter, die von vns vnd vnser gotzhus sin lehen sint, Eberharten von Kintzenow vnd sinu kind, Fantzen ab der Hub sin wib vnd iru kind, sines suns wib vnd iru kind, Vlrichen den Wunzurlin sin wib vnd iru kind, Elisabethen die Verrinunn vnd iru kind, Johans Markis wib vnd iru kind, Conrat Mauzen sin wib vnd iru kind, Johansen ab dem Bul sin wib vnd iru kind, Jacob in dem Wille sin wib vnd iru kind, Gerdruten Botschis vnd iru kind, Hainrichen in dem Wille sin wib vnd iru kind, Johansen Rudis vnd sinu kind, Annun Vlrichs Rudis wib vnd iru kind, Adelhaiten Cunratz Guten wib vnd iru kind, Adelhaiten in der Ow vnd iru kind, Elisabethen von Enkhusren vnd iru kind, Clausen Braitenloher sin wib vnd iru kind, Johansen Braitenloher sin wib vnd iru kind, Eberharten den Scharer sin wib vnd iru kind, Johans Bertholtz sin wib vnd iru kind, den hof ze Kintzenow, du guter ze Seliswille, den wingarten, den man nemmet der Alt wingart, gelegen ze Schonenberg vnd den hof in der Ruti vnd allu die lut, die darzu vnd darin gehorent, si sigent benemt oder vnbenemp, mit allen rechten nutzen vnd gewonhaiten vnd mit allen zugehord der vorgenemten Vrsullen siner elichen husfrowen vnd iren erben versetzen wolt vmb hundert mark vnd vmb funfzig mark gutes silbers Costentzer gewiht fur ir hainstur vnd widerlegung, vnd bat vns, das wir im des gondin vnd vnsren willen vnd gunst darzu gabin, das taten wir vnd gonden im des durch sin emsigen bat, vnd versatzt do der selb Johans von Schonnenberg vnd versetzet mit disem gegenwrtigen brief alle die lut vnd guter, so hie vor an disem brief geschriben stant, mit allen rechten nutzen vnd gewonhaiten vnd mit aller zugehord redlich vnd recht der vorgenemten Vrsulen siner elichen husfrowen vnd iren erben vmb die vorgeschriben hundert marck vnd funfzig marck silbers ze ainem rehten gewerten pfand mit sollicher balthaidenhait vnd geding, das die vorgenemten Vrsula vnd ir erben, ob si enwar, alle die vorgeschriben lut vnd guter mit allen rechten, als vorgeschriben stat, haben niessen besetzen vnd entsetzen sont, alle die wil der vorgenempt Johans von Schonnenberg oder sin erben, ob er enwar, die vor geschriben lut vnd gutter von ir oder von iren erben, ob si enwar, vmb die vorgeschriben hundert mark vnd funfzig mark silbers gantzlich nut hant erlost, wenn och der selb Johans von Schonnenberg oder sin erben, ob er enwar, von ir oder von iren erben, ob si enwar, losen wend, das sond si tun vor sant Johans tag des Toffers ze sunnwendi, ald der nutz von den vorgeschriben luten vnd gutren ist des selben jares der vorgenemten Vrsullen vnd iren erben gantzlich gevallen, der vorgemt Johans von Schonnenberg hat och gelopt fur sich vnd fur alle sin erben, der vorgeschriben lut vnd guter vnd och des vorgeschriben pfantschatz wer ze sinne nach reht gen menglichem vf gaistlichem vnd weltlichem gerich, wa vnd wenn als wie dik sin die vorgenemt Vrsulla ir erben vnd nachkomen bedurfent vnd notdurftig sint, an gevard. Vnd ist dis alles recht vnd redlich beschehen vnd volfurt mit allen den worten vnd werken, so nach gewonhait vnd nach recht dar zu gehorten vnd notdurftig waren vnd als recht sitte vnd gewonlich was. Vnd ze offenem waren vrkund vnd staten sicherhait aller diser vorgeschriben ding henken wir abt Herman da vorgenemt vnser insigel an disen brief, dar nach vergich ich Johans von Schonnenberg da vorgenemt ain gantz warhait aller diser vorgeschriben ding vnd das alles das war ist, das min genadiger her abt Herman da vorgenemt von mir veriehen hat an disem brief. Vnd ze merer sicherhait der selben ding henck ich och min insigel an disen brief. Der geben ist ze Wil in der stat in dem jar, do man zalt von gottes geburt druzehenhundert jar, funfzig jar vnd darnach in dem nunden jar, an dem nachsten samstag nach sant Gregorien tag."}
{"text": "Allen den, die disen brief ansehent lesent oder horent lesen, kunden wir die nachgenemten Cunrat von Tanhain burgermaister ze Vilingen, Rudolf von Tanhain sin vetter gesessen ze Friburg vnd Cunrat Stahelli vnd veriehent offenlich mit disem brieue fur vns vnd fur alle vnser erben von dez portzehenden wegen ze Emmingen, den wir habent von dem erwirdigen herr Nycolausen von Vtzzingen custer vnd portner dez gotzhus ze sant Gallen, da von wir im aller jarlich ie ze sant Martis tag ze rehtem zins geben vnd rihten sullent zwai phunt guter vnd genger haller, habent wir dem vorgenanten herr Nycolausen von Vtzzingen willeklich gelobt mit vnseren truwen vnd bindent vns vnd vnser erben darzu mit disem brieue, weles jares wir oder vnser erben, ob wir enwarint, von dem obgenanten herr Nycolausen von Vtzzingen ermant werdent mit vierzig guldinen guter an golt vnd an gewiht vnd mit zwainzig phunden guter vnd genger haller vnd vns der gantzlich gewerot vnd bezalt vor sant Johans tag dez Toffers ze sunnwenden, daz wir im danne den vorgeschribenen portzehenden mit allen rehten nutzzen vnd gewonhaiten vnd mit aller zv gehorde an furzug gantzlich vnd gar ledig vnd los lassen vnd sagen sont. Beschach och, daz got lang wend, daz der obgenant herr Nycolaus von Vtzzingen ab gieng von todes wegen ald ob er bi sinem leben von dem vorgeschribenen portenampt giengi, weles jares wir danne oder vnser erben, ob wir ensint, von ainem portner dez vorgeschribenen gotzhus ze sant Gallen ermant werdent mit vierzig guldinen guter an golt vnd an gewiht vnd vns der gantzlich gewerot vnd bezalt vor dem vorgeschribenen sant Johans tag dez Toffers, so sullent wir im den vorgeschribenen portzehenden mit allen rehten nutzzen vnd gewonhaiten vnd mit aller zv gehorde an furzug gantzlich vnd gar ledig vnd los sagen vnd lassen. War aber, daz sv dehaines jares lostint nach dem vorgeschribenen sant Johans tag dez Toffers, so war der nutz dez selben jares von dem vorgeschribenen zehenden vns vnd vnseren erben, ob wir enwarint, gantzlich veruallen vnd sol denn dannenhin von vns ledig sin vnd los, also daz wir noch enkain vnser erben dannenhin daran noch darzu enkain reht vordrung noch ansprachen niemer mer haben noch gewinnen sont weder mit geriht noch an reht. Vnd ze vrkund der warhait aller der vorgeschribenen dinge vnd gedinge so habent wir die vorgenemten Cunrat von Tanhain, Rudolf von Tanhain sin vetter vnd Cunrat Stahelli fur vns vnd alle vnser erben vnseru insigel offenlich gehenkt an disen brief. Darnach veriehent wir die nachgenemten Johans von Tanhain, Cunrat von Tuningen vnd Thoman Butz vogt dez obgenanten Cunrat Stahellis, daz alles daz, so an disem brief da vorgeschriben stat, mit vnserm guten willen gunst vnd verhengde beschehen vnd vollefurt ist, vnd ze merer sicherhait der selben dinge so habent wir och vnseru insigel gehenkt an disen brief. Der geben ist ze Vilingen an dem nahsten fritag nach sant Nycolaus tag in dem jar, do man zalt von Cristus geburt druzehenhundert jar vnd darnach in dem ain vnd ahtzigostem jare."}
{"text": "Ich Johans von Rosnegg ain fryer herre der hochgebornen fursten der hertzogen von Oster. miner gnadigen herren lantrichter in ir grafschaft ze Thurgew tun kunt mit disem brief, daz ich ze der Loben vff dem lantag an dem nechsten fritag nach vsgander phingstwuchen an derselben miner herren statt offenlich ze gerichte sazz, vnd kamen da in gerichte der erbern wisen luten des burgermeisters des rates vnd der burgere gemainlich der statt ze sant Gallen gewisse botten vnd zoigten derselben statt offenn brief vnd vrkunde, die ich gesehen han besigelt mit des hocherbornen des Romschen keyser Karlen magestatt ingesigel, der also bewiste, daz in der obgenant kayser Karle die gnad getan hat vnd in die frihait vnd rechtunge gegeben hat vnder andern gnaden, sunderlich daz er wil gesetzet vnd och bestettiget hat mit sinen kayserlichen gnaden, ob daz were das ieman kain ansprach oder klag hette oder gewunne zu den selben burgern ze sant Gallen, von welerlaye sache daz were, der sol si niendert anders weder fur lantgerichte noch kain ander gerichte vswendig der statt noch fur sin hofgerichte laden ansprechen noch beclagen danne vor irem richter in der statt ze sant Gallen, da man och recht von in nemen sol, als denne daselbs geurtailet erlanget oder erteilt wurdet. Dazu setzet vnd erkennet er och, swas anderswa vnd vor andern gerichten vff si erteilt oder erclegt were oder hernach erclegt oder erteilt wurde, das sol alles ze mal kain kraft macht noch vestenunge haben noch gewinnen, es were denne, daz iemanne, der da clegte, das recht versait oder wider recht vnd gewonheit verzogen wurde, so mochte der kleger si vff des kaysers hofgerichte vnd och anderswa laden, da es billich ist, vnd da sin recht suchen vnd eruolgen. Vnd davon so gebutet och derselb kayser Karle mit sinem kayserlichen gewalt aller menklichem, daz nieman die obgenanten den . . burgermeister . . den rat noch . . die burgere gemainlich der statt ze sant Gallen wider die vorgeschriben sin kayserlich gnad bestettigunge vnd confirmacion hindern noch schadgen solnt in dehain wise, wer aber da wider tette, der sol funftzig mark goldes rechter pen veruallen sin, vnd dieselben sullent halb siner kayserlichen kamer vnd daz ander halbtail den, die daz vnrecht lident, gentzlich geuallen. Vnd darvmbe won ich ir friheit also vor offem gerichte gesehen han, so hab ich in nach rechter vrteil, won in mit gesamnoter vrteil erteilt ist, daz si der gnade frihait vnd rechtunge geniezzen sulnt, disen brief besigelten gegeben mit des lantgerichtes ingesigel in Thurgew. Der geben wart an dem obgeschriben lantag in dem jare, do von gots geburte waren drutzehenhundert vnd sibentzig jaren vnd darnach in dem andern jare."}
{"text": "Allen, die disen brieff sechend lesend oder horrent lesen, tun ich Burkart von Ainwil kunt vnd vergich offenlich an disem brieff fur mich vnd min erben, das ich mit wolbedachtem mut vnd guter vorbetrachtung recht vnd redlich ze kouffen han geben dem erbern wolbescheiden man Johansen Wildrich burger ze sant Gallen den zehenden ab Wetzel Vlis hub mit allen rechten nutzen vnd gewonheiten, so dar zu ald dar in gehort vnd als ich inn vntz vff disen huttigen tag, als diser brieff geben ist, gehebt vnd genossen han, also han ich imme den selben zechenden ze kouffen geben vmb druzehen pfund pfenning guter Costentzer muntz, der ich gantzlich von im gewert bin vnd an min offen nutz han bewent, vnd han im den vorgenanten zehenden gefertgot mit des erwirdigen herren hand abt Hermans des gotzhus ze sant Gallen, als recht sitten vnd gewonlich was. Ich han mich ouch enzigen vnd enzich mich mit disem brieff fur mich vnd min erben aller der recht vnd ansprach, so ich hatt ald haben mocht an den vorgenanten zehenden von eigenschafft ald von lehens wegen. Ich vergich ouch, das ich gelopt han mit guten truwen, das ich vnd min erben des vorgenanten Johans Wildrichs ald siner erben vnd in wes hand der vorgenant zehend kunt recht weren sond sin nach recht vmb den vorgenanten zehenden gen menklichem an geistlichem vnd weltlichem gericht. Vnd ze warem vrkund vnd stater sicherheit der vorgeschr ding so han ich min insigel gehenkt an disen brieff. Der geben ist an sant Lucyen tag in dem jar, do man zalt nach gotz geburt druzehenhundert vnd in dem sechsvndvierzigosten jar."}
{"text": "Wir graf Perichtold von Hardekk und puerkgraf von Maidbuerch und ich graefinn Agnes sein hausvrow und all unser eriben verjehen und tun chunt allen den di disen prief an sehent oder hoerent lesen, di nu lebent oder her nach chunftig werdent, daz wir sunderlich durich gotes lieb und dar nach umb den willigen dienst den uns probst Hainreich und di sammung des gotshaus von Sand Poelten habent getan und noch taegleich tuent, haben unsern willen und unser gunst dar zue geben, das si gechoeuft habent ein haus in unserm markcht dacz Pulka. Das selb haus hab wier in gelihen mit guetleichem willen aller unser eriben ze rechtem purchrecht, also beschaidenleich das si uns schullen dienen alle jar an sand Michels tag zwen und fumfzigk phenning wiennaer gemainer munz von demselben haus. Sie schullen auch von dem selben haus dulden swas di gemain an gevellt ze tuen, an so vil das si da von nicht stewr schullen geben, so wir ein stewr legen auf unser purger in dem selben markcht; und schullen auch aller unrechter vodrung ledig sein, iz sein nachtseld oder fuer oder weiset oder swie ez genant ist, von dem vorgenanten haus ze Pulka. Sie schullen auch alles purgerrecht haben vollichleich in dem vorgenanten markcht, also das si allen iern fruem schaffen schullen mit ierm traid und mit ierem wein, das si dhainn zol noch dhain maut da von nicht geben schullen, an das si in dem haus noch in dem selben markcht nicht schenchen schullen iern wein an unser sunders uerloub und unserr eriben. Und dar umb das di red und di wandlung staet und unzebrochen beleib, geb wier dem vorgenanten probst und der sammung des gotshaus ze Sand Polten disen offen prief versigelt mit unsern insigeln ze einem sichtigen uerchund und zu einer staeten vestnung diser sachh. Der red und der sachh sind auch gezeug di erbern leut di her nach geschriben sind, das ist: her Ott und her Ortlieb di Zaenndel, her Wernhart der drugsacz von Uczeinstorf, Meinh. der hofrichtaer, Leb der chellnaer, Chuenr. der Chummer und ander piderb leut genug, den di sachh chunt und gewizzen ist. Der prief ist gegeben in unserm haus dacz Reczz, da von Christi gepurd ergangen waren dreuzehenhundert jar dar nach in dem zwai und zwainzigistem jar, des nachsten montags nach dem pluem ostertag."}
{"text": "Ich Eberhart der Chappeller Vergich mit disem offen prief allen den, di in sehent lesent oder horent lesen, di nu lebent oder her nach chunftig sint, Daz mein genaediger Herre der hochgeporn fuerst Hertzog Albrecht Hertzog ze Osterreich, ze Steyr vnd ze Chernden zu den zeiten, do ich Peylstain von seinen gnaden zu einen Satz inne gehabt han, alles gericht, stokch vnd Galgen vnd waz dar zu gehort, daz emal in das Lantgericht gehort hat, mit allen rechten genczleich geben hat hintz seiner Nevstift dem Prior vnd dem Conuent des Ordns von Charthus ze vnser vrowen Thron ze Gaempnikch, als ir hantfest sagent, di si darumb habent vber alles ir guet, daz si nu habent oder noch gewinnent, mit vrchund ditz priefs, der versigelt ist mit meim anhangundem jnsigel, vnd der geben ist, do man zalt nach Christes gepuerd Dreutzehenhundert jar, dar nach in dem sechs vnd viertzgistem jar an sanct Symon vnd sanct judas tag der heiligen Zwelfpoten."}
{"text": "Ich Ulreich der Wazzer von Siczental und mit mier all mein eriben verjehen und tuen chunt allen den di disen prief lesent oder hoerent lesen, das wier mit wol bedachtem muet und mit aller unser eriben guetleichen willen und gunst, zu der zeit do wier ez wol getuen machten, verchouft und gegeben haben dem erbern herren probst Dietmaren und seim gotshaus dacz Sand Poelten einn uberzins den wier gehabt haben auf zwain lehen di da ligent ze Nendorf und sind des vorgenanten gotshaus dacz Sand Poelten rechtes aigen, da ze den zeiten auf siczent auf dem ainn lehen Rudolf und auf dem andern Hainr. Den vorgenanten uberzins, des da sind auf isleichem lehen acht meczen habern und dreizzigk wiennaer phenning, und alles das recht das wier hinz den vorgenanten lehen haben gehabt, haben wier in verchouft und gegeben umb ainlefdhalb phunt wiennaer phenning, der wier recht und redleich gewert sein, also beschaiden leich daz ich vorgenanter Ulreich der Wazzer von Siczental und mein eriben uns gaenzleich verzeihen an alles gevaer des egenanten uberzins und alles des rechten das wier hinz den vorgenanten zwain lehen gehabt haben, und seczen uns des ze rechten scherm und gewer fuer alle ansprach, als landes recht ist ze Osterreich. Naemen si dar uber schaden mit recht, den selben schaden schuellen wier in gaenzleich ab legen an alle wider red, und schuellen si das haben auf uns und auf allem unserm guet das wier haben in dem land ze Osterreich, wier sein lebentig oder tod. Das di red also staet beleib und unverchert, dar uber ze uerchuend und zu eim waren gezeug gib ich vorgenanter Ulreich der Wazzer von Siczental und mein eriben dem erbern herren probst Dietmaren und seim gotshaus dacz Sand Poelten disen prief versigelt mit meim anhangunden insigel. Der sachh sind auch gezeug Chuenrat von Ratpach mein swager und Chuenrat von Gokkendorf mit iern insigeln. Der prief ist geben nach Christi gepurd uber drewzehen hundert jar dar nach in dem aecht und virzigistem jar, an sand Philipps und sand Jacobs tag."}
{"text": "Ich Ulreich von Pergawe der alt und mein erben veriehen und tun chunt offenwar an disem prief allen den, die in sehent oder horent lesen, die nu lebent und hernach chunftig sint, daz ich mit verdachtem muet und mit gesampter hant zu der zeit, do ich iz wol getun macht, han geben meins aigens ein acher anderhalb ieuch ze Tribezwinchel pei der mulle ze widerwechsel, ain acher umb den andern, den augustinern von Paden umb ein acher an dem Chirichperig pei der chapelln, des auch ander halb ieuch ist und auch der augustiner rechtes aigen ist. Und sein auch wir, ich Ulreich von Pergawe der alt und mein erben, des achers ze Tribezwinchel der augustiner von Paden rechter scherm und gewer fur alle ansprach nach des landes recht ze Osterreich und gib in dar uber disen prief ze ainem offen urchund und zu ainem waren gezeuge diser sach, versigilten mit meinem insigil. Diser prief ist geben ze Ebreichstorf, do von Christes gepurd waren ergangen dreuzehen hundert jar, in dem vier und zwainzigistem jar, darnach des suntages noch sand Veitz tag."}
{"text": "Wir Goetfrid von gotes genaden bischof ze Pazzow verjehen offenlich mit dem brief, daz unser getrewn lieb Jans unser richter ze Sand Poelten und sein hausvrowe Chunigund an ainem tail und Peter der Wurffel unser purger da selben und sein erben an dem andern tail umb den chrieg der zwischen in paidenthalben gewesen ist umb Niclas des alten richter hab, dem got genad, nach rat ierr freunt paidenthalben guetlich hinder uns gegangen sind und uns den chrieg auz der hant gegeben habent, waz wier dar uber sprechen, daz si daz unzebrochenlich stet halten scholten. Und dar uber haben wir nach rat und chuntschaft gesprochen in schiedmans und spruchsweise: Von erst welicher under den vorbenanten paiden tailn disen unsern spruch alz her nach geschriben stet nicht behielt ganz und gar oder in ueberfuer an dhainem tail, der selb oder sein eriben oder nachomen schullen uns vervallen sein zwai hundert phunt phenning wienner und dreizzig phunt phenning in unsern rat und dreizzig phunt phenning in daz spital ze Sand Poelten. Darnach so sprechen wier, daz di vorgenanten Jans und Peter und all ier freunt paident halben umb di sache guet freunt schullen sein, und schol aller schad den Peter oder sein eriben hinz Jansen oder hinz seiner hausvrowen ze sprechen hieten von des chrieges wegen genzlich ab sein, und schullen Jansen dem richter seinr hausvrowen Chunigunden und ier eriben beleiben di heuser an dem tegleichen markcht ze Sand Poelten, alte und newe, und daz nachrichter witlehen, zwen weingarten vor den pergen, ainer haizzt der Phaff, der ander haizzt der Wolf, und drew jeuch akchers auf dem Wograin, drei akcher in der aw gen Vihofen und ein chrautgart vor Chremser tor auf dem graben und waz zu den gueten gehoert versuecht und unversuecht, so schol Peter der Wuerffel und sein eriben haben das grozz lehen ze Pergarn, drew jeuchart akchers auf dem Wagrain, den hof in der Perlukchen und den grozzen chrautgarten vor Chremser tor und waz zu den gueten gehoert versuecht und unversuecht; und sechs und dreizzig phunt phenning wienner muenz schol Jans der richter, sein hausvrowe und ier eriben richten und wern den vorgenanten Petern und sein eriben. Daz diser spruch und schiedung also fuerbas stet und unzebrochen beleib und an nichte ubervaren werd, daruber geben wir disen brief ze urchund versigelt mit unserm anhangundem insigel, der geben ist datz Sand Poelten nach Christes gepurd dreuzehenhundert jar und in dem zwaie und vierzigisten jar, an Sand Giligen tag."}
{"text": "Wir Haug vnd Rudolf von Scharpfenberch tun chunt allen den die disen brief ansehent oder hoernt lesen, vnd veriehen offenlich an disem selben brief, daz wir baid gar vnd gaenczlich beriht sin vmb allen den schaden vnd vorderung die wir hatten vnd gehaben mohten, ez waer hauptgut oder schade, gen dem erwirdigem herren bischof Chunrat ze Frisingen vnd gen sinem gotshause, daz wir dez schaden vnd der vorderung mit im vnd sinem gotshause beriht sin lieplich vnd guetlich vmb sehczig vnd hundert march Aglayer pfenning swaz wir schaden vnd vorderung hatten gen im vnd sinem gotshause ze Frisingen vncz vf disen hevtichen tach, vnd verzihen vns alles des rehten daz wir gen im vnd sinem goczhause hatten vnd gehaben mohten von des genanten schaden vnd vorderung wegen, haben aber wir dehain vordrung an daz gotshaus ze Frisingen vmb aigen oder vmb lehen oder vmb levt, der vordrung verczihen wir vns niht an disem brief, aller andrer vordrung, ez si schade oder ansprach oder gut, des haben wir vns allez verczigen gaenczlich vnd gar. Vnd daz daz also staet vnd vnczerbrochen belibe, so geben wir im vnd sinem gotshause disen brief besigelten mit vnsern baider hangenten insigeln, der wart geben ze Waidhouen do man zalt von gots geburte druiczehenhundert jar, darnach in dem sehs vnd zwainczigostem jar, an dem Ergtag nach sant Matheus tach des zwelfboten."}
{"text": "Wir habent ouch gelihen Ammalyen am Hard, Wetzeln von Hegow, Cunraten von Eppenberg vnd Hugen von Oberrieden gemainlich vnd in rechter gemaindswise den acker vff Ebenodi gelegen stousst an Hainrichen Marcken acken, den si ouch ze lehen von vnns vnd vnnserm gotzhus gemachet vnd empfangen hand an des vorgenanten winzehenden statt von den gutern vff dem Westerueld. Dat. ut supra."}
{"text": "Ich Gorig von Ahaim vergich, daz ich mit rat und mit guetem willem und durich saelichait ze hilf und ze troest meiner besundern frewnt sel Otten dez alten Draechshaimer und seines sun Otten und seines eninchlein Otleins saeligen freieich geben han daz guet ze Mos gelegen pei Obernperg fuer ein freis aigen dem probst und den herren und frawn des conventz ze Reichersperg, also daz si all jar schullen begen den obgenanten Draechselhaimern ewichleichen drei jartag mit vigili und mit selmess, dem eltisten Otten dem Draechselhaimer an sand Bartholomes abent mit vigili und mit selmes, seinem sun Otten an sand Gorigen abent auch mit vigili und mit selmezz, seinem eninchlein Otten an sand Benedicten abent in der vasten auch mit vigili und mit selmezz, und sol auch aus dem obgenanten guet ze Mos den herren in ir oblay gevallen von allen ern und nuetzen zwai tail dem probst daz drittail halbs und den frawn halbs, und habent auch die herren und ir oblaier vollen gewalt daz vorgenant guet ze stiften und ze stoern als ander ir freyew aygen. Und daz in daz also stet und unzebrochen beleib, gib ich in vorgenanter Gorig von Ahaim den brief versigelt mit meinem anhangendem insigel und mit dez erbaerigen herren hern Lienhartz von Morspach und der erbaerigen Hainreich und Philipps der Eyczinger anhangunden insigel zu ainer zewgnuezz in und iren erben an allen schaden. Und ist das geschehen do man zalt von Christes gepurt drewczehen hundert jar darnach in dem sechs und sechtzigisten jar an sand Merteins tag."}
{"text": "Wir graf Ulrich von Schawnberg haubtman ob der Ens enbieten den erbergn und weisen gemainclich der stat ze Lincz unsern gruez. wir enpfelhen ew von unsrer herren von Osterreich und von unsern wegen und wellen gar ernstlich, daz ir ain ratt zwischen ew erfindet und erweit, und wenne uns Got hin auf gesendet daz wir dann den besteten alz daz von alter herchomen ist. Geben ze Wienn an sand Johanns tag ze sunbenden anno lxmo nono ."}
{"text": "Wier Greyff von gotes gnaden Appt ze Lambach vnd auch di gantz Sammung da selben veriehen vnd tuen chund Allen den, di disen Prief sehent oder lesen horent, Daz fuer vns chom der erber man Hainreich der alt Chropf purger ze wels vnd hat vns von seiner gwizzen allez daz benant an disem prief, daz er hat von vns ze rechtem Erib recht, er hab iz gechaufft oder iz sel in angeuallen von seinen vodern vnd haben auch im daz verlihen iem vnd seiner Hausurowen vrau Gedrauten vnd allen ier Eriben mit vnserm gueten wiln ze rechtem Erib Also beschaidenlich, daz er oder sein e gnantev Hausurowe oder ir Eriben, di daz guet inn habent, vns alle iar da von dienen schullen in vnser Chamer an vnser vrowen tag zter dien zeit von eim guet, daz leit in der Schafwies, da Chunrat auf sitzet Albleins prueder auf dem hard, zwelif pfenning newer wienner vnd von einem guet in der Schafwis, da Alram der weber auf sitzet, zwainzig newer wienner pfenning vnd zwen vnd dreizig newer pfenning fuer ocht metzen habern vnd von einem Akcher, der gehort in daz selb guet, zehen nev pfenning. Dar nach hat vns der vor gnant Hainreich vnd sein egnatev Hausvrowe mit ier guetem wiln vnd mit aller ier Eriben wiln vnd wart gegeben zv einem ewigen selgraet vnserm Gotzhaus zehen nev wienner pfenning, di si vns alle iar geben schullen an vnser vrowen tag zter dien zeit in vnser Chamer von dem guet, da vlreich der vischer auf sitzet an der pranstat, zehen pfenning vnd schol man vns den e gnanten dienst allen geben an vnser vrowen tag zter dien zeit vnd swenn si dez nicht entuent, so sind si vns aller der wandel gepunden, di dar nach gehorent vnd schullen wier sev dar vm pfenden haizzen auf allen den gueten mit ier guetlichen wiln, si schullen vns auch nicht mer geben nuer den zins weder ab vart noch todrecht noch dhain andre vodrung; wier schullen auch der guet vnd dez Eribrechtz ier Herren vnd ier gwer sein, als eribrechtz recht ist. vnd daz daz stet vnd vnzebrochen allenthalben beleib, Dar vber geben wier in disen prief ze einem vrchund versigelten mit vnsern paiden jnsigeln, vnd sind dez gezeug her Chunrat der Slegel, her vlreich der fulich voyt ze wels, Rueger vnd Helmweig di platzzinsguet, Albrecht der zot, vlreich der Roentel, andre ze wels vnd ander erbser laeut. Der prief ist gegeben ze Lambach, dv man zalt von Christes gepurd tausent iar, drevhundert iar, dar nach in dem sechs vnd zwainzgistem iar an vnser vrowen tag zter dien zeit."}
{"text": "Ich Jans der Tvrs von Rauhenekke, vnd ich Katrey sein hausurowe, wir verichen vnd tvn chunt allen den, di disen brief lesent oder horent lesen, di nu lebent vnd hernach chunftich sind, daz wir mit vnser erben guten willen vnd gvnst, mit verdachtem mut, vnd mit gesamter hand zv der zeit, do wir iz wol getvn mochten, di gnad getan haben Gorgen Dietreichs svn des Aerben, zv den zeiten schreiber des erbarn herrn hern Albert von Puechaim, vmb die sechs schillinge Wiener pheninge golts, dier von vns ze lehen gehabt hat auf einer hofstat datz Manlebarn, di gelegen ist ze nechst des Dietreichs Aerben hof mit fvmfzehenthalb jeuchart achers, also weschaidenleich, daz wir dem vorgenanten Gorgen durch seiner pet willen di genad getan haben also, daz wir die aigenschaft der ehgenanten sechs schillinge geltes lauterleich durch got gewidempt vnd gegeben haben ze dem chloster ze Altenburch, dabey furbaz ewichleich ze weleiben an allen vnderlaz, vnd auch also weschaidenleich, daz man furbaz ewichleich alle jar von den egenanten sechs schillinge geltes dienen sol an sand Michels tage dem vorgenanten chloster ze Altenburch sechs Wiener pheninge ze rechtem purchrecht, vnd nicht mer. Vnd auch also mit auzgenomener rede, daz der vorgenant Gorge furbaz di vorgeschoben fumftzehenhalb jeuchart acher, die in der egenanten hofstat ze Manlebarn gehorent, sol verpurchrechten, ze aintzigen oder mit einander, vnd allen seinen frumen domit schaffen, mit verchauffen, mit versetzen vnd geben swem er welle an allen irrsal. Vnd sein auch wir vnd vnser erben vnuerschaidenleich der oftgenanten aygenschaft des vorgenanten chlosters ze Altenburch rechter gewern vnd scherm fur alle ansprach als aygens recht ist vnd des landes recht ze Osterreich. Vnd daz disew sach furbaz also staet vnd vnzerbrochen peleibe, darvmb so geben wir den vorgesprochen chloster ze Altenburch disen brief ze einem vrchvnde vnd ze einer ewigen vestenunge, versigelten mit vnsern jnsigil. Diser brief ist geben, do man zalt von Christes geburt dreutzehend hvndert, dernach in den vierchzigisten iar, des nachsten Eritages nach dem Perichttag."}
{"text": "Allen den, die disen brief ansehent lesent oder horent lesen, tun ich Albreht von Lindenberg schulthais ze Wil kunt vnd vergich offenlich mit disem brief, daz fur mich kamen ze Wil in der stat des nahsten jargerihtz nah sant Hylarien tag, do ich offenlich ze geriht saz, die ersam swoster Adelhait priolin des conuentes gelegen ze Wil vor der stat ainhalb vnd Cunrat der Wattendaler burger ze Wil andrenthalb, vnd offenot da die vorgenemt swoster Adelhait mit fursprechen von ir vnd von des vorgeschriben conuentes wegen vnd sprach, wann su iren wasser graben, der gat entzwischent des vorgenemten Cunratz des Wattendalers wisen vnd des houes wisen, rumen wend, daz su dann daz, so su vsser dem vorgeschriben graben rument vnd tunt, werfen vnd tun sullen baidenthalb vf des vorgenemten Cunratz des Wattendalers vnd des houes wisen. Do antwrt aber der vorgenemt Cunrat der Wattendaler och mit fursprechen vnd sprach, er getruweti got vnd dem rehten wol, daz su vsser ir vorgeschriben graben vf sin wisen vtz werfen oder tun sullen won mit sinem willen, vnd bat mich erfarn an ainer vrtail, was reht war. Do fragt ich vorgenemter rihter vrtail vmb, vnd ward ertailt mit gemainer vrtail, daz su baidenthalb ain kuntschaft darumb gen enander nemen soltin, vnd wes sich dann die kuntschaft gemainlich oder der mertail vnder inen erkandi, daz es och dabi beliben solti. Do nam die vorgenemt swoster Adelhait die priolin an des vorgeschriben conuentes stat vnd och der vorgenemt Cunrat der Wattendaler mich vorgenemten Albrehten von Lindenberg ze ainem gemainen man vmb die sach, vnd daz och ich zwen erber man zu mir nemen solti, welh ich wolti, vnd dann wir drie ir baider kuntschaft verhortin, als vor ist geschriben. Do nam ich vorgenemter Albreht von Lindenberg zu mir die fromen manne Markus den Kamrer vnd Herman den Kupferscmit burger ze Wil, vnd verhorten wir die vorgenemten Albreht von Lindenberg, Markus Kamrer vnd Herman Kupferscmit ir baider kuntschaft mit geswornen ayden, als reht sitte vnd gewonlich was, vnd dunkt vns alle drie gemainlich vnd sprechent och bi vnsern eren, daz der vorgenemten swoster Adelhait vnd des conuentes kuntschaft du besser sie, also wann su notdurftig sint den vorgeschriben graben ze rumenn, daz su dann daz, so su vsser dem graben rument vngeuarlich vffen des vorgenemten Cunratz des Wattendalers wisen vnd des houes wisen baidenthalb hin tun sont vnd werfen an geuard. Vnd ze offenem waren vrkund vnd staten sicherhait aller diser vorgeschriben ding henk ich Albreht von Lindenberg schulthais da vorgenemt min insigel an disen brief. Darnach veriehen wir die vorgenemten Markus Kamrer vnd Herman Kupferscmit ain gantz warhait aller diser vorgeschriben ding, so hieuor von vns an disem brief geschriben stat, vnd ze merer sicherhait der selben ding henken wir och vnsri insigel an disen brief. Der geben ist ze Wil in der stat in dem jare, do man zalt von gottes geburt druzehenhundert jar, sechzig iare vnd darnach in dem andern jare, an der nahsten mitwochen nach sant Hylarien tag."}
{"text": "Wir Hiltpolt von gotes genaden apt des gotzhus von sant Gallen kunden vnd vergiehen allen den, die disen brief sehent lesent oder horent, das fur vnd kamen her Vlr. von Guthingen ritter vnd Willehl. von Guthingen sin bruder vnd in vnser hant vns vf gabent siben phunt vnd acht schilling geltes gaeber Costentzer phenninge vs dem hof ze Mulach, das ir recht burglehen was vnd gehoret ze der burg ze Hagenwil, du och burglehen ist, vnd baten vns baide vlisseclich, das wir inen baiden vnd ouch frv Margareten des vor genemten hern Vl. von Guthingen elich wirten lihen ze rechtem burg lehen du vor geschriben siben phunt vnd acht schillinge, das wir och durch ir baider bete getan haben vnd mit disem brief lihen vnd gelihen haben hern Vlrich von Guthingen, frv Margareten siner elichen wirten, Willehl. von Guthingen sinem bruder gemainlich ze rechtem burglehen du vor geschriben siben phunt vnd acht schillinge vs dem hof ze Mulach, wenne och wir ald vnser nachkomen mugen ald wellen wider koffen das vor geschriben burglehen, das sulen wir tvn, als die brief kundent vnd sagent, die von vnsers gotzhus wegen geben vnd geschriben sint vber die burg ze Hagenwil. vnd vber du goter, du burglehen sint ze der selben burg ze Hagenwil. Vnd das diz war sige vnd staete belibe, dar vmbe so geben wir apt Hiltplt. dar vor genemt disen brief besigelt mit vnserm insigel. Diz beschach vnd wart dirre brief geben ze sant Gallen, an dem zinstag nach sant Vrbans tag, do man zalt von gotes geburte druzehen hundert jar, dar nach in dem funften vnd zwainzegosten jar."}
{"text": "Ich Alber von Paden tuen ze wizzen an disem prief allen laeuten, di in sehent, lesent oder horent lesen, di nv lebent oder hernach chunftich sint, daz ein chrieg gewesen ist zwischen mir vnd dem apt vnd der samnung dacz dem heiligen Chraeutz umb einen holden, der do haizzet der Waetsch von Paden, vmb daz guet do er auf sizzet, dez ein halb phunt gelts ist; den in mit sampt dem guet mein an gegeben het ze den zeiten, do si iz wol getvn moht. Daz ward als vergetaidinget vor meinem hern, dem herczogen Fridreich, daz wir vns sein paidenthalben sazten an ersam laevt; daz waren meinethalben mein Sweher, her Weigant der eisenbaeutel vnd her Vlreich vor den minnern pruedern ze wienn, vnd des aptes vnd der Samnvnge halb her Chalhoch von Eberstorf, der ze den zeiten Chamerer was ze Osterreich, vnd her Chvnrat von Praitenvaelde. Di beschiden iz also, daz dem apt vnd der samnung der vorgenant holde vnd daz guet beleiben scholl mit aller rue vnd ich mich angenomen han scherm fur alle ansprach, vnd doch gerleich fur mazzen, meine pasen, vnd fur ander mein freund nah des Landes reht. Vnd darumb ze einem warzeichen svenes vnd vrides vnd diser ebenung, vnd ouch vmb daz widermvet, daz mir widervarn was von des waetschen prueder, daz ouch daz ein ende hab, so han ich von dem apt vnd der samnunge emphangen zehen phunt phenning. Vnd daz dise red vnd dises geschefft stet beleib vnd vnuerwandelt, dar vber gieb ich Alber von Paden disen prief ze einem sichtigen vrchunde diser sache, versigelten mit meinem Insigel, vnd benenne daran di gezevge, di dabei gewesen sint vnd mit der wizzen iz geschehen ist. Das sint die vorgenanten vier schiedmann, her Albrecht der vorstmaister, der ersam Ritter der hvtter, her Chvnrat der huebmaister vnd sein svn der Chvnrat, her Greiffe avf der Steten vnd sein svn her Greiff von als, her Johanns der mvnzmaister, her ulrich der weinel, her heinrich des vorsprechen svn vnd ander levt ein michel teil.Diser brief ist geschriben vnd gegeben, do nach Christes gepurt ergangen waren tousent iar, dreuhundert iar vnd dar nah in dem ahtadem iar, vor sant Merteins tag vier tag."}
{"text": "Ich Reyicher der Chraft purger datz Pazzaw vnd mein hausvraw Diemuet vnd alle vnser erben veriechen offenbar daz wier ze chauffen haben geben Abt Micheln tzen Zeiten Abt ze Gersten vnd dem gotshaus vnd der sammung daselb den Weingarten, der da leit in der Chrems vnd haizzet di Mulpeunt, vmb aeinz vnd vmb sechzich phunt phening wiener munzze, der wier gantz vnd gar verricht vnd gewert sein, vnd haben auch den selben weingarten ledichleich aufgegeben vnd vnverchumert mit der ersam geistleicher vrawn hant swester ver Elspeten Grefin von Altenwurch zv den zeiten Priolinna datz Minnpach, der man alle iar davon geit ze purchrecht dreizzich phening wiener munzze an sant Michelstag vnd neun schilling phening wiener munzze an dem heyligen abent ze Ostern oder swer Priolinna nach ier wiert datz Minnpach. Daz di red furbaz stet vnd vnzeprochen peleib, darvber gib ich egenanter Reycher purger datz Pazzow dem Gotshaus vnd dem Abt vnd dem Conuent datz Gersten disen prief mit meinem anhangvnden jnsigel zv ainem vrchund vnd zv ainem waren gezeug diser sach, vnd han auch gepeten di ersam geystleichen vrawn datz Minnpach di priolinna vnd den Conuent daselb, daz si iers Conuentes jnsigel darzue geben vnd anlegen zv ainem warn zeug vnd zv einer stetichait vnd zv einer sicherhait diser sach. Der prief ist gegeben datz pazzaw, do von Christes gepuerd warn ergangen drewtzehen hvndert jar, darnach in dem siben vnd viertzisten jar an sant Thomas tag."}
{"text": "Wir Graf Hainreich von Schownberch Bechennen fur vns vnd all vnser nachkomen offenleich an dem brief, Daz fur vns chomen die Erbern geistlichen Herren, der Apt vnd der Conuent des chlosters ze dem Heiligen Chreutz in Osterreich vnd zeigen vns ir brief vnd vrchunt, die si heten von vnsern vorvordern, di daz sagten, daz in die selben Herren vnd Grafen von Schownberch durich irr vnd irer voruordern sel heil willen ein Freyung ze Aschach an vnsrer Maut geben hieten, also daz di vorgenanten Geistleichen Lewt des Chlosters zu dem Heiligen Chreutz alle iar ierleich zu ainem mal zwai phunt Saltzes des grozzen pandes oder der grozzen chueffen ledichleich vnd vreileich solten furfuren ze Aschach an Mautt vnd an zol vnd an alle irrung vnd beswarung, wie di genant war; vnd paten vns dyemuetichleich durich Got, daz wir ansehen di gueten seligen werich vnd die genad, die in vnser voruordern getan hieten, daz wir di auch an in merten vnd in dieselben brief vnd vrchunde, die si daruber hieten, vernewten vnd dieselben gnad vnd freyung mit vnsern briefen besteten, daz si furbaz ewichleich an alle irrung von vns vnd vnsern nachkomen beliben. Nu haben wir ir emzig vnd vleizzig gepet angesehen vnd haben in durich Got, durich vnser voruordern vnd vnser hail willen, wann wir alle guttat vnd selige werich die vnser voruordern durich Got gestift oder geordent habent, meren vnd nicht mynnern, noch absetzen wellen, dieselb ir brief vnd vrchunde vernewet vnd vernewen in auch die mit den brief vnd wellen, daz die obgeschriben geistleichen Herren zu dem Heiligen chreutz in Osterreich furbaz ewichleich von vns vnd vnsern nachkomen die genad haben vnd gentzleich bei den freihalten beleiben, die si von alter gewonhait vnd durich Got von vnsern voruordern gehabt habent, also daz si alle iar ierleich zu ainem mal zwai phunt saltz des grozzen pants oder der grozzen chueffen, wie ez genant ist, ze Aschach an vnser Mautt ledichleich vnd vreyleich fur sullen furen an Mautt vnd an zol vnd an alle ander vordrung vnd irrung. Davon enphelhen vnd gepieten wir ernstleich bei vnsern Hulden allen vnsern Richtern, Mauttern, zollnern vnd allen vnsern amptleuten, gegenburtigen vnd chumftigen an vnser Mautt ze Aschach, daz ir die oftgenanten geistleichen Herren bey den Rechten, Genaden freihaiten, die si lang zeit von vnsern vordern gehabt haben vnd dew wir in auch nu zemal mit gutem willen vnd gvnst getan haben, gentzleich beleiben lat, also daz ir sew daran nicht beswart in dhainem wege. Daruber zu ainer ewigen vestnung vnd diser freyung gedechtnuzze Geben wir in den offenn brief fur vns vnd all vnser nachkomen versigelt mit vnserm Grozzen anhangundem Insigel. Der geben ist, da man zalt nach Christi gepurd Drewtzehen Hvndert iar vnd darnach in dem fumf vnd Sibentzigistem Iar, an vreytag vor sand Pangratien Tag."}
{"text": "Ich Rueger und ich Heinrich brueder von Radekk veriehen offenbar an disem brief und tuon chunt allen den, di in sehent oder hoerent lesen, daz wir mit verdachtem muot und mit willen und gunst aller unser erben allen den tail und alleu recht, di wir gehabt haben ouf der puerg ze Radekk ez sei halbez hous eder mer als wir ez and unser vordern her bracht haben mit allen rechten und nuetzen, di dar zuo gehoerent, ez sein poungaerten, chrautgaerten, aecher, wismad, holtz, waid vischwaid eder wie es genant sei besuocht und unbesuocht und besunderlich di zwai guetel, di ze naechst vor der puerg ligent, ouf der einem sitzzet Eysal und ouf dem andern Oertel mit alle deu und dar zuo gehoeret und daz lantgerichtt ze Halbenwanch, daz wir gehabt haben zuo derselben puerg mit aller herschaft und mit allen rechten und nuetzzen, di dar zu gehoerent und do von bechoemen muegen, als wir ez und unser vordern mit recht und mit gewonheit herbracht haben und ouch alle unser vogtay, di wir gehabt haben ze Edechshousen, ze Pebrarn, ze Glaes und ze Vygaun mit allem recht und gewonheit, als wir si und unser vordern herpracht haben und mit allem dienst, ez sein pfenning, habern, hawe, huener und ayer eder ander dienst mit steweer mit gerichte, mit nachtselden und mit aller vordrung, di dar zuo gehoeret und do von bechoemen mag wie ez genant sei, di alleu paideu hous, gerichtt und vogtey wir und unser vodern von dem gotshous ze Salzburch ze rechtem lehen gehabt haben, verchauffet und geantwurtt haben unserm genaedigen herren ertzbischolf Fridreichen von Salzburch und seinem gotshous umb tousent fuemf und zwaintzik pfunt Salzburger pfenning, der uns hundert und fuemf und zwantzik pfunt ab geslagen sind, der wir vor schuldich gewesen sein dem vorgenanten gotshous ze Salzburch als di hantfeste sagt, di daz gotshous hat ueber den chauf des andern tails der vorgenanten puerg ze Radekk, den weilen ertzbischolf Fridreich von unsern vodern demselben gotshous geworben und gechouffet hat und der uebrigen neunhundert pfunt sein wir gar und gaentzlichen verrichtt und gewert. Wir haben ouch gelobt unverscheidenlich fuer uns und fuer alle unser erben dem egenanten unserm herren von Salzburch und sinem gotshous, daz wir der vorgenanten puerg ze Radekk und der zwayer guetlein da pei und der egenanten gerichtes und vogtey und alles des, daz zuo dem allen gehoeret, ir gewer sein und si vertreten sullen mit dem rechten fuer all ansprach nach landes reeht und gieng in dar an icht ab, swelhen schaden si des naemen, den suellen wir in ab tuon und sulln si daz haben vor allen laeuten ouf aller unser hab in welhem lande si gelegen ist, ez sei erb eder varent guot, daz wir ietzuo haben eder fuerbaz gewinnen. Und daz im und sinem gotshous daz staet und unzebrochen beleib, geben wir disen brief versiegelten mit unser paider anhangenden insigeln und haben gebeten unser lieb vriunt hern Wuelfing von Goldekk und hern Marquarten von Percheim, daz si ze urchuend nach unser pet ir insigel an disen brief gehangen habent in an schaden. Der ist geben ze Salzburch des eritags nach unser vrowen tag ze der schidung, do von Christes geburd woren dreuzehen hundert iar darnach in dem vier und dreizzkisten iar.S. S. SD. S."}
{"text": "Ich Gotfrid der Rorer vergich fur mich und fur meinen vettern Wolfgangen hern Dyelmars seliger sun des Rorer meins pruders den ich mit leib und mit gut inn hau, und tun chunt allen den di den brief lesent oder horent lesen, das ich mich gancz und gar verebent und verrichtet han mit meiner sweher vrown Annen Fridreichs hausvrown von Potendorff und weilant des genanten meins pruders hern Dyetmars des Rorer seliger witiwen umb all die chrieg und stozze die zwischen uns gewesen sint umb chost umb pywild umb das geschefft so der vorgenant ir ernber wirt her Dyetmar der Rorer geschafft hat, und umb alle die varund hab die derselb ir wirt hinter im lazzen hat, also daz ich ir fur all ansprach und vodrung so si hincz uns von der vorgenanten sach wegen gehabt hat gegeben han zwai und fumfczig phunt wienner phenning, der ich si gancz und gar gewert han, und darumb so sagen wir si und ir erben der vorgenanten chrieg und ansprach allerding ledig und vrey also, das wir noch ander nieman von unsern wegen furbas hincz ir noch hincz irn erben von der vorgeschriben sach wegen nimmermer chain ansprach noch chain vodrung haben noch gewinnen sullen weder umb vil noch umb wenig unverczigen der nucz die von den gutem gevalln sint die ir der vorgenante mein pruder her Dyetmar geschafft het ze haben dieweil si an man wer, dieselbn nucz sullen ir beleiben, und daruber gib ich obgenant Gotfrid der Rorer fur mich und fur den vorgenanten meinen vettern ir den brif ze einem waren urchund der sach versigilten mit meinem insigl und mit meins oheims insigl hern Rudolfs von Losenstain. Der brief ist geben nach Christs geburde dreuczehen hundert jar darnach in dem newn und sechczgistem jare des nechsten sambstag vor unsers heren auffarttag."}
{"text": "Wir Herman von gottes vnd des stuls gnaden ze Rome bestater abt des gotzhus ze sante Gallen tun kunt vnd veriehen offenlich an disem brieue allen, die in ansehent lesent oder horent lesen, das fur vns kam der ersam wolbeschaiden Cunrat der Rise burger ze Wile mit Adelhait siner elichun wirtenne vnd mit sinen tohtran Vrsullun, Adelhait, Annun vnd Agnesun, vnd der selb Cunrat der Rise mit guter vorbetrahtunge vnd beschaidenhait reht vnd redlich mit vnser hant gunst willen vnd verhengde die zehenden von beden houen ze Brunberg, die er kofte von vnserm lieben burger Vlrich Stapflin vnd sin lehen sint von vns vnd von vnserm gotzhus, mit allen rehten nutzen vnd gewonhaiten, die darzu vnd darin gehorent, versatzt vnd versetzet hat der vorgenemtun Adelhait siner elichun wirtenne vnd den vorbenemtan sinen tohtran Vrsullun, Adelhait, Elsbethun vnd Agnesun gemainlich vnd vnuerschaidenlich ze ainem rehten redlichen gewerten pfande fur drisseg march vnd fur siben march gutes vnuersprochens silbers Kostentzer gewiht. Vnd ist dis geschehen reht vnd redlich mit allen den worten vnd werchen, so darzu gehort vnd notdurftig was von reht vnd ouch von gewonhait. Vnd ze ainem waren vrkunde vnd ze ainer statun sicherhait der vorgeschriben dinge henken wir vnser insigel an disen brief. Der geben ward ze Wil in vnser stat, do man zalt von gottes geburt druzehenhundert jar, viertzeg jar, darnah in dem ersten jar, an sant Alexius tage."}
{"text": "ICH Leutold vnd ich Dietreich die bruder von Stadekke vnd vnser erben wir veriehen vnd tun chunt allen den, die disen brief lesent oder horent lesen, di nu lebent vnd hernach chunftich sint, daz wir vns des mit vnsern trewen verlubt vnd verbunden haben gegen mein Leutolts swager hern Vlreichen von Pergawe vnd gegen seinen erben vmb den zehent gelegen ze Rauhenwart, der mir zv meiner hausurowen vron Agnesen seiner swester, der Got gnade, gegeben ist ze rechter haimsteur nach des lants recht ze Osterreich vnd den ich versatzt han, der mir mein leibgeding ist, daz wir den selben zehent ledigen vnd losen suln von den weihennachten, die schierist choment, vber ein iar, swenne si vns dar nach vmb manent vodernt, an alle widerrede. Tun wir des nicht, swelhen si denne vnder vns bayden dar vmb manent vnd vodernt, der sol zwen erber rittermaezzigen chnecht ieden man selb ander mit zwain pharden des nachsten tags dar nach hintz Wienne in ein erber gasthaus senden, da vns der vorgenant her Vlreich von Pergaw vnd sein erben hin zaigent, vnd suln die da jnne lygen vnd laysten, als inne lygens vnd laystens recht ist, vnd suln die da nimmer aus chomen, in werd ee der obgenant zehent gar vnd gantzleich geledigt vnd gelost in dem recht, alz vor verschriben ist. daz luben wir auch mit vnsern trewen. War aber, daz wir bayde abgiengen, vnd daz in der obgenant zehent nicht geledigt vnd gelost war, so sol in denne vnser herre der hertzog in Osterreich oder swer den gewalt an seiner stat, mit vnserm gutem willen an alles furbot vnd an alle chlag phant antwurten von allem vnsern gut, daz wir haben in dem lande ze Osterreich oder swo wir es haben, alz verre, daz si so vil gutes gar vnd gantzleich da von verricht vnd gewert werden, alz der obgenant zehent wert ist, vnd alles des schadens, dez si sein furbas nach vnser bayder tode neamen, daz si bey irn trewn gesagen mugen, auch gar vnd gantzleich da von verricht vnd gewert werden. Vnd daruber so geben wir in disen brief zv einem warn vrchunt diser sache versigelten mit vnsern jnsigiln vnd mit vnser oehem insigln hern weycharts von winchel vnd hern albero von Rauhenstaine, die diser sache gezeug sinde mit iren insigiln. Diser brief ist geben ze Wienne nach Christes geburd dreutzehen hundert iar, dar nach jn dem acht vnd vierczgisten iar an sant Katreyn tage."}
{"text": "Allen den, die disen brief ansehent oder horent lesen, kunde ich her Vlrich von Kienberg ritter vogt ze Rapreswille vnd gemeinlichen wir der rat der selben stat, der nam hie nach geschriben ist, daz fur vns kamen her Johans dechan kilcherre ze Rapreswille, her Herman pfrunder ze Walde, her Rudolf ze dem Sewe keller des klosters ze Ruti ze des selben ir klosters wegen, bruder Johans Banwart vnd Berchtolt sin bruder, vnd veriahen offenlichen, daz die geistlichen lutte der abt vnd der conuent des vorgenanden klosters ze Ruti ein ansprach hatten an bruder Johansen Banwart vorgenanden vmb du guter, du su im verluhen hatten nach der brieue recht, die er von in hat, du guter ir recht eigen sint, daz erste heisset das Ober Aspe, daz ander das gut ze Kempten, daz Rudolf Salkenbacher but vnd giltet funf stuk, daz drit daz gut vf dem Etzel, daz da heisset Legbuchs vnd giltet vier stuk an molken, vnd wan die vorgenanden teil . . der abt vnd der convent ze Ruti ze ir des selben klosters wegen vnd bruder Johans Banwart stossig wurden in der vorgenanden ansprach, dar vmb so kamen die beid teil des selben stoss wol bedacht vnd mit rat vf die vorgenanden her Johansen den dechan vnd hern Herman von Wald vnd verbunden sich beidenthalb, den satz stet ze hann mit einer genanden bus, den su beidenthalb behalten hant nach ir vergicht, die selben her Johans der dechan vnd her Herman von Wald namen vf sich den vorgeschribenn stoss nach beider teil bette vnd willen vs ze richtenn nach min vnd nach recht, also daz su gewalt hettin, ein zu innen ze nemen, er wer pfaffe oder ley, des rat su hettin, ob sus bedorftin, vnd daz och die sach vf innen belibe, dar nach do sich her Johans der dechan vnd her Herman von Wald vorgenanden bedachten, do gaben su tag beiden teiln vs ze sagenn vnd vs ze richten die vorgenanden sach nach dem als su sich erkanden, vnd kamen beid teil vnd och Berschi Banwart vorgenand vf den tag ze horenn vnd ze volleistenn, daz die vorgenanden her Johans der dechan vnd her Herman von Wald vs seiten vnd sich bedacht hatten, vnd gelobten vnd verbunden sich beid teil bruder Johans Banwart vnd Berschi sin bruder vorgenanden mit gelerten eiden, bruder Vlrich Kistler, bruder Rudolf ze dem Sew vnd bruder Heinrich von Schafusen ze ir klosters wegen mit zweintzig march silbers, dar vmb su burgen gaben her Herman von Wald vnd Vlrichen Russinger vnser burger, stet ze hanne vnd ze volleistenn, wes sich die vorgenanden her Johans der dechan vnd her Herman von Wald erkanten vnd su hiessen tun in der vorgenanten sach, do seit der selb her Johans der dechan mit her Herman von Wald vs vnd hiess bruder Johansen den Banwart vnd Berschin sin bruder sich verziehen fur sich vnd alle ir nachkomen an des vorgenanden bruder Rudolfs ze dem Sew des kellers ze Ruti hant ze sins klosters wegen der vorgeschribener drier guter mit aller rechtung vnd besitzung, so su dar an hatten alder wanden han, vnd mit aller ansprach vnd vorderung, die su an die vorgenanden geistlichen lutte mochtin gewnnen an geistlichem alder an weltlichem gericht alder an gericht vmb die selben guter, vnd daz hant och su getan nach ir vergicht. Dar nach hiess der vorgenand her Johans der dechan mit her Herman von Wald die vorgenanden bruder von Ruti an ir klosters stat geben jerlichen bruder Johansen Banwart zend siner wil ze rechtem libgedinge zehen mut kernen Zurich mess ze sant Martis dult ze Rapreswille vsser irn kasten, vnd were daz der vorgenand Berschi bruder Johansen vber lebti, so suln su im geben funf mut kernen des vorge schribnen messes zend siner wil ze rechtem libgedinge, als da vor vnderscheiden ist. Swenne aber got vber su gebut vnd sterbent, so sint in du selben lipgeding alleklich ledig noch ensint die selben geistlichen lutte du lipgedinge nieman furbasser schuldig ze gebenne, vnd svln su bruder Johansen vnd Berschin sim bruder ze warer sicherheit vmb daz lipgeding geben ir brief besigelt mit des abtes vnd mit des conventes insigel, daz hant och su getan nach ir beider vergicht. Vnd ze warem vrkund vnd bestetung aller dirr vorgeschribenn vergicht vnd richtung do batten vns die vorgenanden teil bruder Johans Banwart, Berschi sin bruder vnd bruder Rudolf der keller ze Ruti, daz wir der vorgeschriben rat geben den vorgenanden geistlichen lutten dem abt vnd dem conuent vnd ir kloster ze Ruti vnser brieue besigelt mit vnser stat insigel, dz wir getan han nach ir bett, als hie schinber ist. Des rates namen sint her Rudolf Truchsesse ritter, Vlrich Russinger, Heinrich Gamlistein, Johans Hassler, Andres Snepffo, Rudolf Brunner, Johans Bruno, Vlrich Adolswiller, Arnolt Amman, Wernher Wisseling, Otto von Ranbach vnd Heinrich Lenzli. Dis geschach vnd wart dirr brief geben ze Rapreswille vor vns, do wir ze rat sassen, do von gottes geburt waren druzechen hundert jar, dar nach in dem ein vnd vierzigosten jare, ze vs gendem meijen. Alles, daz hie vor geschriben ist, veriehen wir offenlich her Johans der dechan vnd her Herman von Wald mit allem vnderscheid, als es da vor vnderscheiden ist, vnd ze offennen vrkunde vnd warer gezugnust der selben ding so henken wir beid vnseru insigel an disen brief."}
{"text": "Friedrich in Thal versetzt seinen Hof daselbst, den er bereits fur Pfund Wiener Pfennige an Bischof Konrad III. von Freising verpfandet hatte, neuerdings fur weitere Pfund an dessen Amtleute, von Ulmerfeld. dar vmb noeten als ander meins hern vrbors leut. Ich sol auch die weille den vorgenanten meinen hof nindert hin vailen, noch an dheiner stat verchumern, vnd swen sich die vier iar vergent so sol mier mein herre der bischof oder sein amptleut her zve geben nach der vier manne rat vnd wisung die wir dar zve genomen haben die auch hie benenet sint, Goetfrides des lantrihter von Chunratsheim vnd Wolfhartes von Fribrechsteten die meinem hern genomen sint, vnd Marquardes von Luechsnek vnd Chunrats des Pratter die ich mier dar zve genomen han. Waer aber daz sich die niht gesamnen moechten, so suellen si einen gemainen man nemen vnd swas der da mit denn tut, des sol ich mih genuegen, vnd wan ich nicht aigens insigels han, ze vrchuend diser sache gib ich disen brif versigelten mit Goetfrides von Aneuelt des purggrauen ze Vdmaruelt, mit Marquardes von Luechsnek vnd mit Hermannes des Hesibs insigelen dev si durch mein bet an disen brief gelegt habent der geben ist ze Vdmaruelt, do man zalt von Christes gepuerd drevzehen hundert iar vnd dar nach in dem fuemften vnd zwaintzikistem iare, an Vnser frawentag zder Liechtmisse."}
{"text": "Wir Bernhart von gotz gnaden marggraue zu Baden bekennen offenlich mit disem brief, als sich die fursichtigen vnd wisen die burgermeistere rete vnd alle burgere gemeinlich der stetde Regenspurg vnd Basel frie stetde vnd ouch dez heiligen Romschen riches stetde Augspurg, Nurenberg, Costentze, Vlme, Esslingen, Rutelingen, Rotwile, Wile, Bibrach, Rauenspurg, Vberlingen, Memmyngen, Lindowe, sant Gallen, Kemptun, Kouffburen, Lutkirch, Isnin, Wangen, Buchorn, Mulenhusen, Gemunde, Halle, Heilprunn, Wimpfen, Winsperg, Nordelingen, Dinckelspuhel, Rotenburg vf der Tauber, Windesheim, Wiszenburg, Swinfurt, Giengen, Aulun, Bopphingen, Phullendorff, Wile in Turgewe vnd Buchowe gote ze lobe, dem heiligen Romschen riche ze nutze vnd ze eren in selbe vnd gemeinem lande ze fride vnd ze gemach zusamen uerbunden verstrickt vnd vereinet hant, einander oder wer furbazz zu in in den selben iren bunde komet, ez sien herren oder stetde, getruwelich beraten vnd beholfen ze sin nach lute vnd vszwisung dez selben ires buntbriefes, darynne sie doch ir ere gen dem heiligen Romschen riche erberclich vnd wol besorgt vnd bewart hant mit dem, daz sie dem heiligen riche allu sine recht ze halten vnd ze tunde mit namen behalten vnd vszgesetzt hand, vnd wann nu sich in der warheit eigenlich erfunden hat, daz von dem selben irem bunde witwen vnd weisen bilgrin koufflute lantfarer gesten gotzhuserun vnd andern geistlichen vnd weltlichen personen fride vnd gemach vferstanden vnd gewachsen ist, darumbe vnd wan wir von gantzer begir zu gemeinem fride der lande auch geneiget sin, so haben wir vns ietzo mit gutem willen vnd mit wolbedahten synnen nach rate vnser rete durch vnser vnd vnsers landes vnd aller der vnsern merrer nutzes vnd frides willen mit vns selbe vnd mit allen vnsern stetten slossen landen luten vnd auch guten zu yn in den vorgenanten iren verbund williclich vnd vnbezwungenlich verstrickt vnd verbunden verstricken vnd verbinden auch vns ietzo daryn mit rehter wissent vnd mit kraft diz briefes hynnan von hute dem tage, alz dirr brief geben ist, dru gantzu jare die nehsten nach einander allez daz getruwelich ze halten ze leisten vnd ze follenfuren, daz hie nach an disem brief begriffen ist vnd geschriben stat. By dem ersten werez, daz ieman, wer der were, die vorg stette gemeinlich oder ir ein oder mer besunder oder die iren, die in zu versprechen stunden, angriffe oder beschedigte mit roube mit morde mit brande oder mit vnrehtem widersagen oder wie oder in welich wise yn vnreht beschehe, daz dann wir oder die vnsern vnd ouch alle vnser amptlute vnd wer zu vns gehoret in darzu getruwelich beraten vnd beholfen sollen sin, alz bald wir oder die vnsern dez innan oder gewar werden oder von yn oder von den, den der schade widerfaren vnd beschehen were oder von ieman anders von iren wegen darumb gemant werden ze frischer gedate mit nach ilen mit zu schrien vnd mit allen andern sachen, die darzu gehorent, nach allem irem besten von einem mittentag biz an den andern ze glicher wise, alz obe vns daz selbe angienge vnd vns selbe widerfaren vnd beschehen were, an alle geuerd. Werez aber sache, daz die angriffe also gestalt vnd geschaffen weren, daz sie zu frischer getate nit solten noch mochten erobert noch vszgetragen werden, wenn sich dann die vorgenanten stetde in iren reten vf ir eide vnd ere erkennen, daz yn oder den iren vnreht geschehen sij oder geschehe vnd vns darumbe oder vnser obrosten vogte vnd amptlute, obe wir selbe in landez nit enweren, an vnser stat manent vnd vmb hilff zusprechent mit ir gewissen botschaft oder brieffen, so sollen wir yn nach der selben ire ermanunge zehen mit spiessen ze rosse erberr vnd wol erzugter lute ane alle geuerd schicken vnd bestellen vnd die auch nach der selben ir ermanunge in den nehsten vierzehen tagen von husz vszriten sollen vnd ouch furderlich volleriten an die stette, die vns denn von in benennet vnd verkundet werden, an alle geuerd, vnd sollen ouch dizz tun vff vnsern eigen kosten schaden vnd verlust alz lang, biz daz solcher schade widerkert vnd abgeleit wirt, ane alle geuerde. Wer aber sach, daz die angriff aber also gestalt vnd geschaffen weren, daz sie mit der vorgenanten hilff nit vszgetragen mochten werden vnd daz sich die vorgenanten stette vf ir eide in iren reten bekenten, daz sie vnserr hilff furbazz notdurftig weren, so mogen sie ir botschafft zu vns oder zu vnsern obrosten vogten vnd amptluten, obe wir selbe in landes nit enweren, schicken vnd senden vns der sache, der sie denn notdurftig sint, ze vnderwisen vnd auch daruff vmb hilff ze manen, so sollen denn wir oder vnser obrosten vogte vnd amptute, obe wir in landez nit enweren, mit vnsern reten in den nehsten drin wochen vngeuerlich vber die sach sitzen vnd vns vff vnser ere vnd eyde erkennen, waz hilff wir in furbazz muglich tugen nach gelegenheit der sache, alz die denn an ir selbe gestalt ist ze glicher wise, alz obe ez vnser selbez sach were, ane alle geuerde, vnd sollen ouch in denn mit der selben vnser hilff aber getruwelich beholffen vnd beraten sin, alz vorgeschriben stet. Vnd sol ouch denn die selbe vnser hilff beschehen in den nehsten vierzehen tagen nach den vorgenanten drin wochen an alle geuerd. Darzu sollen den vorgenanten stetten dizz verbunds alle vnser stette festinan vnd slozz offen sin zu allen iren noten sich daruz vnd daryn ze behelffen ane alle geuerde. Vnd umb daz, daz die vorgen verbuntniss dester fruntlich gehalten werde, so haben wir vns dez ietzo mit den vorgenanten stetten auch vereynet, obe daz were, daz wir vorg marggraue Bernhart oder dheine vnser dienere burgman stette oder stetde burger closter oder kloster lute oder gebursman ihtzit zu den vorgenanten stetten gemeinlich oder zu ir einr oder mer besunder oder zu der selben stette burger clostern oder closterluten oder gebursmannen vnd die doch in guten geswornen besetzten gerichten gesezzen weren, zu klagen zu sprechen oder zu fordern hetten oder gewunnen, darvmb sollen wir vnd die vnsern recht von in nemen vnd in nach faren fur die schultheissen an die stetde vnd fur die gerichte, da sie denn gesessen sint, oder in den gerichten, daryn sie denn gehoren, vnd sollen auch vns da dez rehten von in benugen lassen, vnd sol auch man vns vnd den vnsern dez rechten furderlich beholffen sin, daz vns daz niht verzogen wird, ane alle geuerde, vszgenomen alleine vnser zweier slosze Schonberg vnd Oberndorff, die sollen sich die vorgenanten dru jare mit dem rehten halten gen den von Rotwile, alz sie sich vormalz biz her geneinander gehalten hant, ane alle geuerd. Vnd also haben wir vorg marggraue Bernhart gesworne einen gelerten eyde zu den heiligen, alle vorgeschriben sache ware vnd stete zu haltenn ze leisten vnd ze vollfuren ane alle geuerde nach diz brieffz sage, vnd sollen ouch alle vnser vogte vnd amptlute in alle vnsern stetten vnd sloszen diz verbuntnisse ouch sweren getruwelich zu halten, vnd wenn oder alz dike ir einr abgieng oder entsetzet wurd, so sollen wir allweg schaffen mit den, die an ir stat gesetzt wurden, daz sie dizz verbuntnisse auch sweren zu haltenn in allem vorgeschriben rehten, alz vorgeschriben stat, ane alle geuerd. Doch so nemen wir marggraue Bernhart vorgenant in diser verbuntniss vsz vnsern herren den Romschen kunge, alz wir ym verbunden sin. Darzu nemen wir vsz die hochgebornen fursten vnd herren hertzog Ruprecht den eltern, hertzog Ruprecht den jungern vnd hertzog Ruprecht den jungsten alle dry pfallentzgrauen by Ryne vnd hertzogen in Beyern nach der briefe lute vnd sage, die vor zijten zwischen vns daruber gemacht sint. Wir nemen auch vz den krieg, den die andern vnser herren die hertzogen von Beyern ietzo gen dez richs stetten habent, daz sie vns den crieg vf die selben vnser herren nit manen sollen. Ouch nemen wir vz den hochgeborn vnsern lieben bruder margraue Rudolfen von Baden vnd vnsern herren den abbet zu Wiszenburg, von dem wir belehent sin. Ouch nemen wir vz die funff stette Friburg, Brisach, Nuwenburg, Kentzingen vnd Vilingen, daruber wir lantvogt sin von vnser herren wegen von Osterrich, die wile vnd alz lang wir die inn haben. Auch nemen wir mit namen vz, obe die obgenanten stette vnd die Waltstette dheine verbuntniss miteinander haben, daz vns daz nihte angen sol noch damit ze tun han. Mit vrkunde diz brieffs daran wir vorg marggraue Bernhart vnser eigen insigel offenlich gehengt haben. Der geben ist dez ersten sonntags in der fasten, alz man singet Invocavit, da man zalt nach Christus geburte drutzehen hundert jare vnd ehte vnd achzig jar."}
{"text": "Ich Hainreich Pawlser pfarrer ze Kyrchdorf vergich vnd tuen chund mit meinem brief, daz ich hewt, daz ist am dem tag vnd der brief geben ist, mein selgeschaft getan han in der beschaiden, daz ich daz selb geschaft ab mag genemen mynner oder mer, wie mich verlust. Ze dem ersten so schaff ich meiner pesten puecher sibnew zu meiner pfarrchirchen; das erste puech ist Liber Sumarum, daz ander ist Postilla Gorre vber Libros Sapientiales, daz dritt ist Nycolaus de Lyra vber Psalterium vnd vber Minores Prophetas vnd vber Jeremiam, daz vierd sind Quinque libri Decretales, daz fumfft daz sind Sermones Socci de tempore a festo pasche et in eodem volumine de Sanctis usque ad aduentum Domini, daz sechst ist Postilla Gorran super Ysaiam, daz sibent daz ist ain Mettenpuech, das schaff ich dem schulmaister zu des Prawnsperger mess. Von den vorgenantn puechern schollen die pfarrlewt geben zu der pfarr gen Reichenuels gelegen in Kernden sechs pfunt pfenning, die ich dahin gelten schol von meins vater wegen, vnd die vorgenannten puecher schol innhaben ain licht maister von der pfarr wegen vnd dieselben puecher schol man ausleichen den pfarrpriestern mit ainer gewissen; aber daz puech, daz zu der mess dez Prawnssperger geschaft ist warden, daz schol ain caplan inn haben. Dye andern puecher schaff ich meinn czwain schuelern Heinrico vnd Stephano Margretn der Pachmulnerin salign sun. Darnach schaff ich meinem vorgenanten schuler Heinrico mein prauns gewant, darynn er schol singen sein erste mess. Auch schaff ich meiner frawn der abptessinn zu irem gotshaws die new bibel. Ez ist auch ze merchen von der monstranczen wegen, daran man mir noch beleibt achtczehen pfunt pfening, die schaff ich auch meinem schuler Hainrico, daz er damit dezt leichter zu der priesterschaft tracht, vnd die monstranczen schol innhaben der Prawnsperger alz lang, daz man daz gelt beczahlt. Auch schaff ich czwai seydenne tuech zu czwain messgewantn zu der pfarr durch meiner sel hail willen. Nota, mir schol auch Mengstel purger ze Kirchdorf gelten czwainczk guldein; die czehen schaff ich meiner schafferin Katreyn vnd die andern czehen guldein schaff ich meiner dyern Elspetn, die mir lang trewlich gedient hat. Auch schol mir der pfarrer von Wartperg vnd sein prueder her Nicla gelten sechsczehen guldein; die schaff ich meinem sun Erasm. Item Mertel Selinger schol mir gelten vier guldein, die schaff ich auch dem Erasm. Item mir schol gelten Jokel Chursner sechszehn guldein, die vier schol er dem Erasm geben vnd die czwelif guldein schol er selb behalten. Item herr Lienhart mein gesell schol mir czwen guldein gelten, die lazz ich ym darumb, daz er Got vmb mich pitt. Auch schol mir her Lienhart ain pfunt pfening , da schol er mir mess vmb sprechen. Item waz mir der Prawnsperger gelten schol von der mess wegen, daz schaff ich dem schulmaister. Item Jekel Ernhauser schol mir gelten czehen pfunt pfening, die schol man armen lauten geben mit chuntschaft dez Pudminger vnd hern Hansen von Newnhaws. Item Vll Hueter an dem Cidweig schol mir gelten czwai pfundt vnd sechs schilling pfening; die sechs schilling lazz ich ym, daz ain pfunt schol er geben meinen nachkomen, daz ander armen lauten. Item der Pudminger schol mir gelten an ainem czehent dazz Protstrum, waz er mir davon geben wil, daz schol er halbs geben meinen nachkomen, daz ander armen lawten. Item der Scheczel schol mir gelten vierczehen schilling, die lazz ich ym. Item dez Pfeiffer witib ze Hausmaning schol mir gelten ain halb pfunt pfening, daz schol sy armen lauten geben. Item her Hanns von dem Newnhaws schol mir gelten sechs schilling vnd XXX denarios, darumb schol er machen ainen tisch her Hansen dem Greten. Item Michel der Schreiber schol mir gelten III solidos denariorum, die lazz ich ym. Item Hainrich der Slosser schol gelten ain halb pfunt vnd X denarios, darumb schol er mir beslahen den tisch hern Hansen dem Greten. Item ich han ain puech gechauft von dem pfarrer von Petenpach vmb vier pfunt pfenning, daz schol man hin wider geben vmb daz gelt. Item der Vinsterschaider schol mir gelten ain halb pfunt pfenning, daz schaff ich armen lauten. Item noch daz haws, daz da gelegen ist an des richter stal vnd an dez Chrels hofstat, daz schaff ich zu des Prawnsperger mess nach Katrein tod meiner schafferinn. Auch ist getaidingt warten mit gewissen, daz her Michel der Schulmaister pei der mess beleiben schol sein lebteg nach pet des Prawnsperger vnd andrer piderlawt vnd nach meinem tod gesiczen mag, wo er will. Ich gib Meinharten dem Prawnsperger vnd Friedreichen den Pudminger meinen ganczen gewalt, daz daz vorgenant geschaft volpracht wert. Des vorgenanten geschaft sind czeugen her Hans vom Newnhaws, her Lienhart Hebermair von Wels, her Michel Schulmaister die czeit ze Kyrchdorf, her Hans die czeit gesell daselbs; die vorgenantn sind dapei gebesen all, daz er daz geschafft auf seinen mund wohlbedachtleich getan hat vnd hat lassen schreiben. Auch schaff ich meinen silbrein chopf, den mir maister Fricz goldsmid ze Wels gemacht hat, zu ainem chelch dem heiligen herren sand Gregori ze eren. Auch schaff ich meinen silbrein pecher meinem nachkomen, daz er Gott fur mich pitt. Ze vrchund dez vorgenanten geschaffts gib ich den gegenwertigen brief mit meinem anhangunden insigel versigelten vnd darczu mit der erbern chnecht Meinharts dez Prawnsperger pfleger ze Pernstam vnd Friedreichs des Pudminger insigeln versigelt, die irew insigel durch mein fleizzing pet willen zu pezzer czeugnuss des vor verschriben geschaffts in vnd irn erben an schaden an dem brief gelegt haben. Der brief ist geben, da man czeit hat nach Christi gepurt dreyczehen hundert jar, darnach in dem achtvndnewnczkisten jar an sand Jeronimitag."}
{"text": "Wir Chunr. von gottes genaden apt dez gotzhuses ze dien Einsidellen sant Benedicten ordens in Kostentzer bistum kunden vnd offenen allen, die disen brief sehend oder horend lesen, daz fur vns kam fro Anna du Slagerin . . Eschibaches tochter von Zurich mit ir rechten vogte Rudolfe dem Herdiner von Zurich vnd gab da offenlich vnd willeklich an vnser hand vf ein vierden teil einer jucherten reben, du gelegen ist zwischent der Irringeren gute, die an vnser kilchen ze Meilan widmen horend vnd ir recht erb waren von der selben kilchen jerlich vm ein kopf kernen da von ze erbzins ze sant Martis mis der selben kilchen ze gebenne. Vnd bat vns, daz wir die selben reben lihin in allem denn rechte, als sis vntz dar gunossen vnd gehebt hatte, Heinrich Gamulsteine von Raprechtswile ze der armen veldsiechen kinden hand, du gusessen sind an der Flu vor der stat ze Raprechtswile, der phleger ist der selben kinden, ze rechtem erbu an ir stat vm den vorgunanden zins jerlich da von ze gebenne der vor guschribenr kilchen. Da furiehen wir, daz wir durch bette willen fron Annen vnd der armer kinden inen han die rebi gelihen ze rechtem erbu in allem dem rechte, als si vro Anne du Slagerin hat gehebt vnd als da vor guschriben stat. Och sol man wissen, dar nach do Heinrich von Gamulstein der vor gunande ze der kinden hand die rebin busas nach rechte, daz er si der e guseiten vron Annen an der armen kinden hand wider lech ze einem rechten libgedinge vntz an ir tot ze hanne mit vnserm guten willen vnd gunst vnd den vor gunanden zins da von jerlich ze gebenne. Vnd swenne si vrstirbet, so sind die rebin dien armen kinden gar vnd gantzlich lidig vnd vnansprechig von allen ir erben vnd nakomen. Vnd daz dis stet vnd vest bulibe, so han wir disen offennen brief busigelt mit vnserm ingesigel ze einem waren vrkunde der vor guschribenr sache. Der geben ward in dem jare, do man zalte von gottus guburt druzehen hundert jar vnd darnach im vierden vnd drissigosten jare, an der nechsten mitwuchen nach sant Nyclaus tage, do du indictio waz du dritte. Da zegegen waren her Hartman ab dem Turne kilchherre ze Britton, her Heinrich kilchher ze Stephey, her Ortolf phrunder ze sant Johans altar ze dien Einsidellen, Chunr. Phentzi von Zurich, Nyclaus der Spichward, Heinr. der Arme vnd ander erber lute genuge."}
{"text": "Ich Peter Tumair vergich, daz mir di erwirdigen mein genaedigen herren die chorherren ze Pazzaw iren hof datz Sant Gorigen mit allen ern rechten nutzzen und zehenten di dartzu gehorent ze rechten leibgeding lazzen habent also mit der beschaidenhait, daz ich in allew jar diweil ich leb davon dienen schol auf irn chasten ze Pazzaw ze rechter dienstzeit ze ostern zwai hundert aier ze sant Peter und sand Pauls tag einem oberistem chellner ir malphenning ze sant Stephanstag im snit vir wider zwelif genns virtzehen huner, und wann ich in emoln von dem egenanten hof acht mutt traitz mer geben han dan an dem brief berurt ist der si mich von sundern gnaden und gunst ledig lazzen habent, diworten daz ich in furbaz daster willichleicher und gehorsamleich mein lebtag noch jarleich virtzk mutt chorns und acht mutt waitzz ze unser frawen tag als si geporn ward davon raichen scholl irr gewondleichen chastenmazz, zehen chas zwen metzzen magans und ainen mutt pon, und an sant Andres tag vir gewondlich dienstswein, und ze liechtmess drew pfunt wienner pfenning fur ein fuder pirs. Ich schol auch ze rechter stiftzeit in ir stift chomen. war auch ob ich ynnt schadten nam swelherlai das war von pises von schawer von prannt von urleug von pfanttung oder von wiegetanen schaden und sachen daz war oder wurd, das sullen mein egenanten herren an allen iren vorgenanten diensten und rechten ungolten und an allen schaden beleiben. Ich sol in auch den obgenanten hof gain dem vogt verandwurtten in und den iren an allen schaden, und nach meinem tod schol ich in den vorgenanten hof an aller rat nutzleich und pawleich ligen lazzen und alles arthew als des hofs recht ist und allew irew totrecht und ir gewondleich recht als sis datz andern irn mayerhofen habent, und war daz ich in allew jar di weil ich leb iren obgenanten dient zu der vorgenanten tag einem oder mer versazz und nicht richtat als oben verschriben ist, so bin ich zehant darnach am nachsten tag und allczeit von meinem obgenanten leibgeding und rechten di ich an iren vorgenanten hof gehabt han gaentzleich geschaiden und an allew widerred gevallen, also daz ich noch niemt von mainen wegen dohin dhain anspruch recht noch vodrung nymmer haben und nicht gewunnen sol, und mugen si allen iren frum domit handln und lazzen wenn si wellent und wie sie verlust an alle irrung, und sol in dannoch von aller meiner hab ir versezzen dienst werden in an schaden, auch welicherlei chrieg recht oder ansprach si gen mir oder ich gein in von der sach wegen aufhaben ainsten oder mer, daz schullen si ze allen zeiten an aller stat behabt und recht haben und ich gentzleich verloren und unrecht haben. Ich schol auch aus irem obgenanten hof und zehent chlain noch gros nichtz versezzen noch verchauffen noch nicht verchumbern an ir bannt gunst und willen. Tat ichs daruber, daz hat nicht chraft und sol nicht stat sten und pin aber von meinen obgenanten rechten geschaiden. Und wann ich obgenannter Peter Tumair nicht mer leb des Got lang nicht engeb, so ist meinen egenanten herren den chorherren ir vorgenannter hof und zehent gantzleich ledig also daz mein freunt mein erben noch niemt von meinen wegen dahin dhain ansprach recht noch vodrung nicht haben noch nicht gewunnen sullen, und mugen si allen iren frum domit handln wie si wellent und lazzen wan si wellent an all irrung und hindernuzz, und ob in icht chrieg oder stozz in oder den si in lazzent auferstund davon, swelherlai schaden si des nement ir ains trewn an aid unberecht ze gelauben, der soll in aller widerchert werden von aller meiner hab di ich ynndert lazz, und sullen sich davon wern wie si wellent und sullen des ungolten sein. Mit urchund des briefs den ich in daruber gib mit meinem insigel besigelten, und zu einer geczeugnuss mit der ersamen hern Gorigen des Ahaimer ze dem Neunhaus hern Hartneides des alten Chuchlers ze den zeiten pfleger ze Obernperg und mit meins vetern Jannsen des Tumair nunczemaln pfleger ze Grampelstain anhangunden insigeln. Under di vir insigel ich mich mit meinen trewn verpind fur mich und fur all mein nachchomen getrewleich und statichleich an allz gevar. Der brief ist geben an sand Michels abent nach Christi gepurd drewtzehenhundert jar und in dem fumf und sibentzkistem jar."}
{"text": "Wir Rudolph von Gottes genaden herzog zue Osterreich, zu Steyr unnd zu Kharnten thuen kundt umb den krieg, der gewesen ist zwischen den erbaren unnd geistlichen leuthen, dem abbt vom Heiligen Creuz an ainem thail unnd den augustinern zu Paden unnd der gemain daselbst an dem anndern thail von des wurn wegen des wassers, das fur Baden rinnet unnd der nach unnsers lieben herrn unnd vatter herzog Albrechten von Osterreich, dem Gott genad, rath unnd geschafft verricht unnd ausgetragen ist, alls der brief aigentlichen wol beweiset, den der selb unnser lieber herr unnd vatter daruber geben hatt, dass wir denselben brief bestatt haben, unnd bestetten auch den mit diesem brief unnd wollen ernstlich, dass derselb unnsers lieben herrn unnd vatters brief statt unnd unzebrochen beleib an allen stuckhen unnd artickhlen, die in demselben brief begriffen sein. Wer das nicht thet, den wollen wir gar schwahrlich darumb bessern. Mit urkhund dits briefs, geben am freytag vor sanct Gylgen tag, nach Christus geburth dreyzehenhundert jahr, darnach in dem neun unnd funfzigsten jahr."}
{"text": "Ich Albrecht der Ottenstainer, Hofrichter in Osterreich, vergich, das fur mich cham, do ich sas an dem Rechten in dem hoftaiding ze Wienn, Maister Chunrad der Jurist vnd chlagt mit vorsprechen an hern Hainreichs stat des Abpts von den Schotten vnd auch von des Gotshauses wegen daselbs, der im di chlag hat aufgegeben ze flust vnd ze gebin, hintz hern Jorgen dem Stadler darumb, das von im vnd seins gescheffts wegen in ir holden ze Velcz gephenndet wurden vnd auch vmbwanndel zuegesperrt, vnd di vogten wellen wider irn willen vnd wider ir prief sag, die si daruber habent, vnd tue das alles mit gewalt, des si vmb Hundert phunt phenning enkolten habent, vnd chlagt das als lang hincz im, vnez das er im front seinen weingarten gehaizzen der Suessenekker, gelegen am Gaisperg, vnd auch sein weingarten, gelegen am Gelling, vnd im Weichseltal vierdhalb Jeuch an ein viertail, vnd in Gerasdorffer piet auch vierdhalb Jeuch an ein virtail, vnd darczu all sein hab, erbgut vnd varundgut, wie di genant ist, nichts ausgenommen, wo er darauf chomen vnd getzaigen mag. Vnd das alles nam der egenant her Jorg der Stadler aus der fron ze den Tegen, als er ze recht solt. Darnach aber in dem nasten hoftaiding cham der vorgenant maister Chunrad der Jurist fur Recht vnd pat vragen nach der fron, die der Stadler hiet ausgenomen, was Recht wer. Vnd der ward geuadert, vnd der cham fur mit des von Chappellen prief, der ward verhort, vnd nach der verhorung desselben priefs macht der Hertzog irr chlag einen aufschub auf das nast hoftaiding, also das yeder Tail sein chuntschafft fur Recht pringen solt, der er wolt geniessen. Vnd auf dasselb hoftaiding cham her Hainreich der abpt mit seinem chlager fur vnd beweist sein chuntschafft mit seinen priefen, die ward verhort vnd di lauten, daz der Stadler noch ander yeman weder mit vogtey noch mit wandeln noch mit dhainerlai Handlung auf allen seinen Guetern, di zu seinem Gotzhaus gehorent, nichts ze schaffen sullen haben, nur alain den tod, vnd der antwurtter, der vorgenant Stadler, mit dhainer chuntschafft vnd macht nichts gegen dem chlager geweisen. Do ward geuragt, was Recht wer. Do ertailten die Lantherren vnd geuiel do mit vrag vnd mit vrtail, seid her Hainreich der Abpt mit seiner chuntschafft geweist hiet, so sull auch man in vnd sein Gotzhaus der vorgenanten fron vnd Gueter gewaltig machen vnd an die Gwer setzen, inne ze haben, niezzen vnd nutzen vnd allen irn frumen damit schaffen, als verre vnd als lang, vntz das Er vnd das vorgenant sein Gotshaus der vorgenanten ir Hundert phunt phenning irr schaden gantz vnd gar dauon verricht vnd gewert werden, vnd soll auch sew mein herr der Hertzog, oder wer den gewalt an seiner stat hat im Lannde ze Osterreich, darauf schirm vnd frein vor allem gewalt vnd vnrecht. Mit vrchund des priefs versigelt mit meinem anhangundem Insigel, der geben ist nach Christi gepurd Drewtzehen Hundert Jar darnach im vier vnd Newntzigistem Jar, des Montags nach Reminiscere."}
{"text": "Ich Dietmar der Habichlaer und mein hausfraw und alle unser erben wie di genant sind wir verjehen, daz wir zechauffen haben geben Stephlein Goschleins sun und allen seinen erben di mul in der Od und gelegen in Chyrichaymer phar di unser freys aygen gewesen ist, mit allen den rechten und darzue gehort zu holtz und zu veld sersuecht und unversuecht wie daz genant ist ze gleicher weis als wirs von alter inne haben gehabt, auz unser nutz und gewer in di im, umb ein gelt des wir von in gantz und gar gericht und gewert sein, also daz si allen im frum damit schafen schullen wie si wellent mit versetzen mit verchauffen wem si wellent oder schaffen zu sel und zu leib mit aller unser erben guetleichen willen und gunst und an allen irrung. Wir sein auch und alle unser erben der vorgeschriben mul und des chaufs darauf ir recht gewern wo in sein not und turft geschiecht als lantz recht ist ob der Ens. Ging aver in an der gewerschaft icht ab und daz in indert ain chrieg darinne furpas auf erstund, von wem daz waer den schull wir in auzrichten und richtig machen an allen irn schaden. Taet wir des niht wie getanen schaden si des naemen den ir ains pei seinen trewn gesprechen mag an aid und ungesworn, den schull wir in ablegen mit sampt dem haupgut und schullen si daz haben datz unsern trewn und darzu auf aller unser hab wo wir di haben auf wazzer oder auf laut versuecht und unversuecht wie daz genant ist. Daz in di red furpaz also staet und unverchert peleib daruber zu aim warn urchund geben wir in den offen prief mit meinem obgenanten Dietmars des Haebichlaer anhangenden insigel, und zu einer pezzern sicherhait und petzeugnuzz mit meins vetern Marichartz des Habichlaer auch anhangunden insigel. Der prief ist geben do man zalt von Christi gepurd dreutzehen hundert jar und darnach in dem sechs und sechtzkisten jar des nachsten phintztags nach dem sunibentag."}
{"text": "Wier Heinrich van gotes gnaden apt tze Glevnich vergechen offenwat an disem brief, daz wir jaehrlich van dem weingarten, den vns die erber frow frow Chvnigunt weilen Fridreiches an Davm hausfrowe burger tze Ens, dem got genad, geben hat, der gelegen ist datz sand Michel in der Wachaw vnd haizzet der Reinspech, ier vnd irem vorgenantem wiert Fridreichen vnd allen iren uadern seien tzu einem rechtem selgeraet, geben vnd raichen sullen des nasten Svntages nach sand Cholmans tag irem Svn Otten, der auch in vnserm gotzhaus mvnich vnd bruder ist, ein pfvnt pfenning gemain wiener mvntz alle di weil, vnd er nicht priester ist, Vnd sullen wier auch daz selb pfvnt pfenning raichen der vorgenanten Chvnigunden seiner muter an dem vorgeschriben Svntag nach sand Cholmans tag an alle furtzicht, daz si im datz tze nutz vnd tze pezzrung, vntz daz er priester wirt an lege. Wenne awer daz ist, daz er tze priester geweicht wird, so sullen wir daz egenant pfunt pfenning geben vnd raichen vnserm conuent vnd sol der conuent dar vmb an dem vorgenanten Svntag ir vnd allerr ierr vadern sei gedenchen mit einer gmainer gesungner vigili vnd dar nach des naesten tages mit ainer gmainer gesungener selmesse an allen vnderlaz vnd an all furtzicht. Geschaech des nicht oder daz wir ir daz vorgenant pfvnt pfenning nicht gaben an dem selben tag, als var geschriben ist, so sullen sich ier naest erben vnd der richter in der vorgenanten stat tze Ens des vorgenanten weingartes vndertziechen an nutz vnd inne haben als lang, vntz daz di saumung, di sich dar an vergangen hat, werd widertan vnd volpracht. Vnd daz daz hinfur staet belib, dar vber geben wir in disen gegenburtigen offen brif versigelten mit vnserm aygen anhangunden jnsigel. Der geben ist, do van Christes gepurd warn ergangen driutzechen hvndert jar, dar nach in dem echt vnd virtzigisten jar an Sand Cholmans tag."}
{"text": "Ich Engelprecht der Grueber vergich vnd tvn chvnt allen den, di disen prief an sehent oder horent lesen, daz ich mit rat vnd gvtem willen meiner horsvrowen vron Katrein vnd aller meiner erben vnd vrevnt verchavft han ledichleich an als vorst fveter meins gechavften aygen gvetes vierthalb phvnt phenning geltes vnd zwai min fvmfczig phenning, di man dient an sant Michels tag vnd ligent dacz sant Bernhart auf dreiczehen hofsteten vnd auf einer padstvben, der geistlichen vrowen vron Elspeten der Aptessinne dacz sant Bernhart vnd der samnvng da selb umb vier vnd svbenczg phvnt wienner phenning, der ich genczlich gewert pin mit allem dem recht vnd ich iz vnd mein vorvodern in aygens gewer her pracht haben vnd auch als ir graber Orden haben schol vnd lob in di ze schermen fvr alle anschprach, als recht vnd gewonheit ist in Osterrich. Waer awer daz in daz selb gvt gancz oder ein tail anbehabt wurd mit einem rechten, dar vvber secz ich in ze ebentevr meins getailten aygens gvts alle di akcher vnd pavmgarten, di da gehorent in Fridreichs lehen vnd ein akcher pei der chloster mavr vnd meinen weingarten an dem Sparberek mit so getanen pvnden, ab man in icht anbehabt den vor genanten vrowen dacz sant Bernhart der e genanten gvlte, so schul der lantzfverst in osterrich oder wer seinen gewalt hat sev gewaltich machen mit meinem gvtem willen an alle chlag vnd an alle fvrbot der vorgenanten ebentewr vnd schullen si di so lanch innehaben, vncz daz ich in ledich mach daz vorgeschriben gvt von allem chrieg an ieren schaden. Vnd daz disev wandlvng gancz vnd stoet beleibe, darvmb gib ich den vorgenanten vrowen dacz sant Bernhart disen prief versigelten mit meinem insigel vnd mit meins hern insigel hern Stephans von Meyssaw vnd hern Levtweins dez Grvnpechen vnd herwortes von Molt di der sache geczivg sint, auch sint geczevg di drei prvder Gotschalch der richter von Horn, vnd Reimbot der Hofrichter vnd Chvnrat der Pvrkraf von Schauenstaein vnd ander frvm levt genvg. Dicz dinch ist geschehen vnd diser prief ist gegeben dacz sant Bernhart, da man raitt von Christes gepurt drevczehen hvndert iar vnd siben vnd zwainczig iar, dar nach in dem acht vnd zwainczigisten an sant Benedicten Tag."}
{"text": "Ich Hans der Moyk und ich Niklas sein veter und ich Ott ir veter und ich Hans und ich Dietreich und ich Jorg ir veter die Moyker von Hunczhaim und all unser erbn wir verjehen, daz wir recht und redleich verchauft habu dreuczehen phunt gelcz an zwen und sibenczig phennig wienner munizze unsers rechten lehens daz wir ze lehen haben von dem edlen hern graff Ulreichen von Schownberch, und ist alls gelegen ze Utestal auf behaustem gut und auf behaustem holden und auf uberlent und auch an purchrecht, je ain phunt gelcz umb czehen phunt wienner phennig der wir genczleich gewert sein dem erbern man Hainreich von Jedendorff und alln sein erben ledichleich und vreyleich cze habn und allen irn frum damit schaffen als der chaufbrief sagt den si darumb von uns habn also mit ausgenomner red, wan uns der egenant Hainreich von Jedendorff oder sein erbn paide sun und tochter oder wem er sein gescheft enphilicht, es sey an seinem end oder wan er es schafft und ouch wan unser gnediger lehenher der vorgenanten gult ym land ist, so sul wir in berait sein und sullen in die lehen aufgeben und schullens darnach schirmen als verlehents guet recht ist in Osterreich. Tet wir des nicht wan uns dann der egenant Hainreich von Jedendorff oder sein erbn oder wem sein gescheft enpholhen ist manent oder vodernt, so sulen wir egenante ich Hans der Moyker und ich Niclas sein veter ich Ott ir veter ich Hans ich Dietreich ich Georg ir vetern die Moyker von Hunczhaim zwen erber rittermezzig chnecht igleichen selhander mit vir pherten senten gen Haimburch in ein erber gasthaus wo si uns hinczaigent, und die da inne ligen und laisten als inligens und laistens recht ist in Osterreich, und daraus nicht chomen uncz daz in die egenante gult aufgeben und richtig gemacht wern als ein landes recht ist. Tet wir des nicht wes si dann der egenanten gult schaden nemen den ir ains pey seinen trewen gesagen mag, den sul wir in ablegen und widercheren gancz und gar an alln irn schadn, und sullen si daz unverschaidenleich habn auf uns auf alln unsern erbn und auf allm dem gut daz wir haben in Osterreich oder in Ungern es sein erbgut oder varent gut wir sein lemptig oder tod, und wer uns mant mit dem brief dem sul wir aller der gelub gepunden sein die vorgeschriben stent als in selbn, und luben wir daz alles ze laisten mit unsern trewn an alles gever. Und cze aym waren geczeug der sach geben wir in den brif versigelten mit unsern jegleichs anhangundem insigel, der sach sint auch geczeugen Irenfrid und Lienhart unser vetern igleich mit seinem anhangundem insigel di paid von Hunczhaim sint. Der brif ist gebn nach Christes gepurd drewczehn hundert jar darnach ym sibenczkistem jar des nesten mitichens vor Mittervasten."}
{"text": "Ich Chnnrat von Volkchensdorf vergich an disem brief vnd tun chunt allen den, die in hornt vnd lesent, daz ich herren Fridreichen von Walde ein lehen gelihen het, daz da haizzet datz den wegern. Daz selbe lehen daz stund haintzlein vnd Engelbrechten den hiertlein von herren Fridreichen von Walde mit meinem gutleichen willen aindlef phunt, vnd nach herren Fridreichs tod han ich dem vorgenanten Haintzlein vnd Engelprechten daz selb lehen verlihen mit meiner hant vnd mit allem dem rechte, domit ich in daz selb gut leihen scholt, vnd pin auch dez ier scherm vnd ier herre gen aller ansprach als landes recht ist. vnd daz Haintzlein vnd seinem pruder dem Hiertlein , als si peuor genant sint, daz selb lehen datz den wegern von mier noch von meinen erben an nichten bechrenchet werde noch verchert, so gib ich in disen brief versigilt mit meinem jnsigel vnde mit meins pruder insigel hainreichs von volkchensdorf vnd mit den gezeugen, die her nach geschriben sind, daz ist her Chunrat von Chapelle, her Leutolt von Walde, her Otte der Wolfstain, Ortolf vnd Chadolt hern Hainreichs sun meins pruder, Heinreich vnd Otte die Stadler, Albrecht von Walde, Marichart vnd Dietmar von Chersperig vnd ander piderbe laut. Dise sach ist geschehen vnd gegeben ze Steyer, do von Christes gepurd waren Tausent vnd dreu hundert jar dez nachsten phintztags vor sand Cholmanstag."}
{"text": "Wir Otte von gots gnaden herczog ze Osterrich vnd ze Styr, herre ze Chrayn, auf der March vnd ze Portnawe veriehen offenlich mit disem brief vnd tun chunt allen den die in ansehent, lesent oder horent lesen, daz wir den erwirdigen herren hern Chunraden den bischof von Freysing, sein gotshaus, sein leut vnd sein gut die in vnsern landen gesezzen vnd gelegen sind, in vnser besunder frevntschaft, gnad vnd scherm genomen haben willichliehen vnd lieplich, also ob man im, seinem gotshaus, seinen levten oder seinem gut ieman dhainen gewalt, laid oder vngemach tet oder tun wolt, daz wir im, seinen leuten vnd seinem gut des vor sullen sein vnd dar zu beholffen sullen sein mit leib vnd mit gut. Vnt hat auch der selb bischof Chunrat von Freysingen gelubt ze helffen vnd ze dienen in vnsern landen wider aller menichlich an wider den stul ze Rom vnd Romischez reich vnd wider den erczbischof von Salczburch in sein selbs chost auf vnser gnad, bedorfen wir aber seins diensts auzzerlands, dar vmb sullen wir im geben vnd tun nach rat daz er den dienst erzevgen mug. Vnd dar vber zu einem vrchund geben wir im disen brief versigelten mit vnserm insigel. Der brief ist geben ze Styr, des Freytags in der Pfingstwochen, do man zalt von Christes geburt drevzehenhundert iar, dar nach in dem syben vnd zwainczigstem jar."}
{"text": "Ich Ortolf von waldecke vergihe vnd tvn chvnt allen den, die disen prief sehent oder hoerent lesen, die nv lebent vnd hernach chvnftich sint, Daz ich gelten sol dem erbaern Ritter hern Vlriche von weydenholtz zwenzich phvnt alter wienner phenninge vnd han im fvr die selben phenninge gesatz den hof halben ze Talhaym mit alle div, vnd dar zv gehoerent, swie so daz genant ist, also mit avzgenomner rede, swanne daz ist, daz ich vorgenanter Ortolf von Waldecke den halben hof ze Talhaim fver die vorgenanten zwenzich phvnt alter phenninge von hern vlriche von weydenholtz lose, daz sol ich tvn nvr an sand merteins vnd ze dehainer zeit mer in dem iare vnd swaz daz ist, daz der vorgenante her vlrich avf den vorgenanten halben hof ze Talhaym leit, iz si an samen, an cymber oder an swelher slahte dinge iz sei, daz er mir bi seinen triwen gesagen mach, des sol ich im gelovben vnd gib im dar vber disen prief ze ainem vrchvnde vnd ze ainem gezivge diser sache versigilten mit meinem jnsigil vnd mit meines prvder jnsigel Hadmares vnd sint des gezivg Otte von chammer, Marchart von der ascha, Dietrich von Elrichingen, Hainrich der Lavterprunner vnd ander bidirbe levte genvch. Diser prief ist geben ze wienne an sand franciscen tage in dem herbiste, do von Christes gebvrt waren ergangen Tavsent iar. zwai hvndert iar, jn dem sibinten vnd nivnzigistem iare."}
{"text": "Ich Vlrich Habch stattamman ze Costentz kund vnd vergich des offenlich mit disem brief allen den, die in ansehend oder horend lesen, das ich ze Costentz in der statt des tages, als diser brief geben ist, offenlichen ze gericht sass, do kament fur mich vnd fur offen gericht der beschayden Hainrich der Spicher, fro Elizabeth sin elichu wirtinne vnd Johans Spicher des egenanten Hainrich des Spichers rechter elicher sun burger ze Costentz ze ainem tayl vnd der fromm vest her Vlrich von Amptz ritter der elter ze dem andern tayl. Die egenanten Hainrich, fro Elsbet vnd Johans die Spicher offnotont da vor mir vnd offem gericht mit iro fursprechen vnd sprachent, das sy von dem selben herr Vlrichen von Amptz ritter dem eltern an barem gut enphangen habind sibentzig phund acht phund vnd zehen schilling alles guter vnd gaber phenning Costentzer munss vnd sigind och dero gar vnd gantzlich von im bericht gewert vnd bezalt vnd habind sy in iren redelichen nutz geben vnd bewendet, als sy allu dru vor gericht veriahend, vnd das sy och fur sich vnd alle ir erben dem selben herr Vlrich von Ampt dem eltern vnd allen sinen erban vmb die selben acht vnd sibentzig phund vnd zehen schilling guter Costentzer phennig habind ze koffend geben recht vnd redelich vnd aines bestatten iemerwerenden ewigen vngevarlichen koffes iro owe, die man nempt Maner Owe vnd die in dem Rintal gelegen ware vnd stiesse ainhalb an des halbritters gut anderhalb an Maner veld vnd aber ainhalb an der Schmitter gut vnd an der Bruner gut, das alles mit wasen mit zwy mit wisan mit holtz mit veld mit wunne mit waiden mit stoken studan vnd mit stainen mit stegen mit wegen mit abwegen mit wasser mit wasser laity flussen vnd gengen mit allen rechten fruchten nutzen vnd gewonhaiten vnd mit aller ehafty, es sye benemptes ald vnbenemptes wissendes oder vnwissendes sy ligend in dem Rin oder vsserthalb dem Rin es sye gesuchtes ald vngesuchtes, als das alles an sy komen vnd bracht ware vnd als sy die selben owe mit allem dem, so dar zu ald dar in von recht oder von gewonhait gehoret vntz her vff disen hutigen tag, als diser brief geben ist, gehebt besessen vnd genossen hettind, also vnd mit den selben rechten woltynd sy im och das vertigen vnd vffgeben fur recht lechen von dem erwirdigen gotzhus ze sant Gallen. Och offnotand da by der selbe Hainrich Spicher, fro Elsbeth sin elichu wirtinne vnd Johans sin sun, das vntz her vff disen tag vnd dis gezite dem beschaiden Vlrich dem Bossen burger ze Costentz ab vnd vsser der egenanten owe mit aller zugehorde zway phunt guter phenning der obgedachten munss jarkliches vnd je des jares besunder ze rechtem libgedinge gienge vnd gan solte, den selben Vlrich Bossen, der och vor gericht ze gegen was, hettind sy aber der selben zway phund phenning jarkliches geltes vnd libdinges vff andru iru guter nach sinem willen gewiset, als in des wol benuget hette vnd daran er och komen ware, vnd solty och furbass mer mit der egenanten owe vnd was dar zu gehoret nv hinnenthin nut ze schaffend noch ze tund haben noch och dekaines rechten dar zu sprechen vorderan noch niemerme gemutan in dekaine wise an alle gevarde. Vnd batend inen die obgenanten Hainrich Spicher, fro Elsbeth sin elichu wirtinne vnd Johans Spicher sin rechter sun nach dirre offenung iren fursprechen an ainer vrtayl ze ervarend, wie sy also die vorgedachten owe mit allem recht vnd mit allem dem, so dar zu ald dar in gehoret, als vor ist beschayden, ze des vorgenanten herr Vlriches von Amptz vnd ze siner erben handen vnd gewalt bringen vnd vertigen vnd och vff geben soltind, als recht ware vnd das es kraft vnd macht hette vnd da mit er sin erben vnd nachkomen nv vnd och hie nach besorget warind. Do fragt ich obgenanter amman vrtayl vmb, was recht ware, do ward ertaylet, das die egenante fro Elsbethen die Spicherinen das gericht vor an vnd des ersten vmb dis sach mit ainem andern man, des sy an des gerichtes ring begertu, danne mit ir elichen wirt vnd doch mit sinem willen bevogten solty, mit dem dis sach vollefuret wurde, vnd das danne dar nach aber beschach, als recht ware. Do mutat sy des wolbeschaiden mannes Cunrat Hagens ze disen ziten burgermaister in der egenanten statt ze Costentz, der ward ir och also mit vrtayl vber dis sach vor gericht ze vogt geben, der selbe vogt stund och do an stett vnd anhendes ze ir dar vnd batt ir an ainer vrtail ze ervarend, wie sy nv in diser sach varen vnd tun solty, als recht war vnd das es kraft vnd macht hette. Do ward ertaylt, das sy der selbe vogt ze drin malen vsser des gerichtes ring furen solt vnd sy ze jeglichem mal fragen solt, ob sy dis vertigen entzihen vnd vffgeben willeklich vnd gern tun wolt vnd tatte. Das tett och der selbe vogt, als im ertailt ward, vnd gieng ze jeglichem mal mit ir wider in fur das gericht vnd saite da vff sinen ayd, das sy im ze drin malen gesait vnd veriehen hette, das sy es willeklichen gern vnd vnbetwungenlichen tun wolt vnd tate. Dar nach fragt ich obgedachter amman aber vrtayl vmb, was nv recht ware, do ward ertailet mit rechter gesamnoter vrtayl, wa nv die obgedachten Hainrich Spicher, fro Elsbeth sin elichu wirtinne mit dem vorgenanten Cunrat Hagen ir erkornen, Johans Spicher des jetzgenanten Hainrich Spichers rechter sun vnd och der obgenant Vlrich Boss von des libdings wegen, als vor ist beschayden, dar stundint vnd da offenlichen vor gericht die vorgedachten owe mit allem recht vnd mit aller zugehorde, als das alles an sy komen vnd bracht war vnd sy es och alles vntz vff disen hutigen tag, als diser brief geben ist, gehebt besessen vnd genossen hettind vnd sunderlich als der egenant Vlrich Boss sin libding du zway phunt Costentzer phenning jarkliches geltes dar vff da von vntzher besessen genossen vnd ingenomen hette vnd och allu sinu rechten, als vor geschriben stat, der vorgenante Hainrich der Spicher, Johans sin sun, Vlrich Boss, die drie mit iren handen, vnd du egenant fro Elsbeth mit ir vnd des vorgedachten Cunrat Hagens ir erkornen vogtes handen dem vorgenanten her Vlrich von Amptz dem eltern ritter an sin hand ledeklich vnd los vertigotind vnd vffgabind vnd sich dar an allu vieru fur sich vnd alle ir erben gen dem selben her Vlrich vnd gen allan sinen erban vnd nachkomen ze vrtate vnd ze rechtem aygen entzigind aller aygenschaft aller lehenschaft aller vorderung vnd ansprach alles vszugs schirms vnd rechtes gaistliches vnd weltliches gerichtes, da mit sy ald dekain ir erben die vorgenanten owe vnd schwas dar zu gehoret gar ald an dehaynem tayl fur aygen oder fur lehen nv ald hie nach jemer kundint ald mochtind bekumberren bekrenken ald angesprechen in dekaine wise, vnd och da by der vorgeschriben Hainrich Spicher, fro Elsbeth sin elichu wirtinne vnd Johans Spicher sin sun fur sich vnd alle ir erben lobetind mit iren guten truwen vor gericht, war ob dem vorgenanten her Vlrichen von Amptz sinen erban ald nachkomen die vorgenempten owe gar ald an dehaynem tayl jemand ansprache fur aygen oder fur lehen oder mit dekainer ander ansprach, als das dem obgedachten Vlrich Bossen oder jemand anders dekain libgeding da von ald dar ab nv hinnenhin gang oder gan solle, das sy in vnd sin erben des och verstan vnd versprechen wellind an allan gaistlichen vnd weltlichen gerichten vnd an allen den stetten, da er des notturftig ist vnd wirt ald sin erben vnd nachkomen, gantzlich ane allen des selben her Vlriches von Amptz vnd siner erban vnd nachkomen schaden, vnd och der owe vnd was dar zu gehoret vnd dis koffes iro recht wer vnd troster ze sind, doch nit furo danne nach gewonhait vnd recht der statt ze Costentz an alle gevarde vnd das sy danne dar nach mit im kertind ze minem herren dem abt von sant Gallen vnd im da das obgedachte gut die owe vnd schwas dar zu gehoret, wan es von dannen lehen ware, och vertigotind mit des selben lehenherren hand willen vnd gunst nach lehens recht. Wenne das beschache vnd vollefuret wurde, das es danne vmb die sach wol kraft vnd macht hette nv vnd och hie nach mit dem rechten. Das selbe vertigen entzihen gelubd vnd vffgeben vollefurten da die obgenanten Hainrich Spicher, fro Elsbet sin elichu wirtinne mit dem obgedachten Cunrat Hagen ir erkornen vogt vnd Johans Spicher des egenanten Hainriches rechter sun vnd och der vorgenante Vlrich Boss von des libdinges wegen gen dem obgedachten herr Vlrichen von Amptz ritter mit allen den worten werken raten vnd getaten vnd mit aller kraft, so dar zu hort ald notturftig was nach gewonhait vnd recht vnd als inen och mit frag vnd mit rechter gesamnoter vrtayl offenlichen vor gericht ertailt ward. Vnd des alles ze ainem vrkunde der warhait so habind wir die obgenanten Vlrich Habch stattamman, Hainrich Spicher, Cunrat Hagen vogt vnd Vlrich Boss burger ze Costentz, als vor ist beschaiden, vnsru insigel gehenket an disen brief, vnder du selben insigel wir die vorgenanten Johans Spicher vnd Elsbeth Hainrich Spichers elichu wirtinne, wan wir aygener insigel nit enhabind, vns vesteklichen bindent aller diser ding mit disem brief. Der ist ze Costentz geben, do man von Cristus geburt zalt druzehenhundert jar, dar nach in dem funff vnd achtzigsten jar, an dem nachsten donrstag vor vnser frowen tag, als ir vnser herre von dem engel verkundet ward."}
{"text": "Ich Jans, Maister Jansen sun saelig, mit allen meinen Erben vergich offenleich vnd tun chunt allen den, de den prief an sehent oder lesen horent, Daz ich mit wolpedachtem mut vnd meiner pesten freunt rat, zu der zeit, do ich iz wol tun macht, recht vnd redleich meine czway czehenthaus mit allem. vnd czu den czehent gehort. chlainn czehent vnd grozzen. de ich cze lehen han gehapt von meinem genaedigen Herren Apt Engelschalchen vnd von dem gotzhaus Seydeinsteten. vnd paide gelegen sint in sand Michels pfarr, daz ain gehaizzen ist auf der oed. daz ander an dem aigen. de ich ledichleich ze chauffen geben han meinem vorgenanten erwirdigem herren apt Engelschalchen cze Seydeinsteten vmb sechsthalb pfunt pfenning wienner munzz, der ich gancz vnd gar verricht vnd gewert pin an allen schaden. also peschaidenleich. daz der vor geschriben mein genediger Herr apt Engelschalch cze Seydeinsteten de egenanten czehent verchauffen. verseczen. geben verleichen mag. wem er wil. also daz ich noch all mein erben zu den czehent nimmer dhain ansprach haben schullen. Waer auer daz, daz der vorgenant mein genediger Herr apt Engelschalch ze Seydeinsteten der egeschriben czehent dhain schaden nem von czuspruch. oder von chrieg. wye sich daz gefuegen moecht. den selben schaden schol er haben datz mir vnd datz aller meiner hab. wo ich de hab. ich sein lembtig oder tod. vnd schol seines Schadens da von pechomen mit meinem gutleichem willen. Daz daz hin fur von mir vnd von allen meinen erben staet vnd vnczeprohn peleib. dar vber gib ich vorgenanter Jans den offen prief czu ainem sichtigem vrchunt der worhait. den ich mit meiner aygen hant geschriben han. Versigelt mit meines Oechaims Nycla dez Stiller anhangunden Insigel. vnter dem insigel ich vorgeschribner Jans mit sampt meinen erben mich verpint, allez daz staet ze haben vnd vol furn, daz vorgeschriben stet. wann ich aygens Insigel nicht hab. Der sach ist zeug Dietreich der zauchinger. zu den czeiten richter ze Seydeinsteten mit seinem anhangunden Insigel. Der prief ist geben nach Christes gepurd dreuczehen hundert iar. dar nach in dem sechs vnd sechczkisten iar. an sand Thomas tag."}
{"text": "Wir Ott des heiligen Romischen Reichs Ercz Camrer, Kurfurste, Wir Stephan, Fridreich vnd Johanns Gebruder, des selben Herren Otten Vettern, all von Gotes genaden Pfallencz grafen by Rein vnd Herczogen in beyern zc. bechennen offenlich mit dem brief, vmb daz Haus zu dem wasen, daz Zachereis der Hadrer Vlrich dem Granns versaczt hat, nach Lautt vnd sag der brief di si dar vmb gen ein ander geben habend, daz daz beschehen ist mit vnserm guten willen vnd gunst, Vnd wir sullen auch den vorgenanten Vlrich Granns oder wer den sacz vnd di brief von iren wegen Jnn hat, der zu vnserm Land gen Beyern gehoret genedichlich schirmen, daz wir von vns oder ander gelter wegen noch von nymand anders nymant gestatten sullen, daz man si dar an enge oder Jrre. Es sol auch di vorgenanten Vestt vnd Haus zu dem Wasen vnser offen Haus sein zu allen vnsern noten vnd kriegen in an schaden, vnd sol auch wider vns nicht sein in dhein weise an geuerde. Vnd dar vmb so gebieten wir allen vnsern Ambtlauten Vicztumben Pflegern Richtern vnd allen andern wie di genant sind di wir iczo haben oder furbaz gewinnen ernstlich by vnsern genaden vnd Hulden daz ir si von vnsern wegen auch schirmet vnd nymand gestatt, daz si dar uber nymt bechrenkch noch beswar von der vorgenanten sach wegen. Mit vrchund dicz brieues in geben versigelten mit vnsern anhangenden Jnsigeln. Der geben ist ze Munchen an dem freitag nach dem Heiligen Ostertag Anno dnj M. CCC. LXX octauo."}
{"text": "Wir Karl uon gotis gnaden Romischer keyser zu allen zeiten merer des reiches vnd kunig zu Behem viriehen vnd tun kunt offenlich allen leuten, die diesen brieff sehen odir horen lesen. Alleyn vnsir keysirliche wirdikeit durch angeborne gute zu allirmenlich geneyget sey fride gnade vnd auch gemach zu schaffen allen des heiligen reiches getrewen vnd vndertanen, doch meynen wir von sundirlichen gunsten die zu furdern vnd den vnsir gnade mildeclich zu teilen, die in merclichen diensten vnd steten triwen sich vns vnd dem heiligen reiche uor andern getrewelich bewiset haben vnd steteclich beweisen. Douon wann wir von wegen des burgirmeistirs, des rates vnd der burgir gemeinlich der stat zu sant Gallen vnsir vnd des heiligen reiches lieben getrewen demuteclich vnd fleizzeclich gebeten seyn, daz wir yn alle yr hantfesten vnd brieue, die sie uber yre recht friheit vnd gnade vnd auch uber andir sachen uon seliger gedechtnuzze Romischen keysern vnd kunigen vnsern vorfarn vnd auch uon vns vnd dem heiligen reiche erworben vnd herbracht haben, bestetigen beuesten vnd confirmiren geruchten von sundirlichen vnsirn keysirlichen gnaden, als wir yn die auch vormals von Romischer kuniglicher macht in vnsern kuniglichen brieuen bestetigt vnd confirmirt haben, des haben wir angesehen yre redliche vernunfftige bette vnd mercliche getrewe dienste vnd ere, die sie vns vnd dem heiligen reiche offt vnuirdruzlich erboten han vnd steteclich mit gantzen trewen erzeigen, mit wolbedachtem mute, mit rechtir wizzen vnd mit keisirlicher mechte uollenkomenheit bestetigen beuesten vnd confirmiren wir yn alle hantfesten brieue vnd scriffte, domit sie von Romischen keysern vnd kunigen vnsern vorfarn, von vns vnd dem heiligen reiche begnadet seyn uber alle yre recht friheit gnad vnd gute gewonheit, wie man die mit sundirlichen worten benennen mag, in allen yren meynungen punckten vnd artikeln, als sie begriffen vnd beschriben seint, gleicherweis, als ob sy in disem briue gentzlich beschriben vnd begriffen weren oder ob sie durch recht oder gewonheit begriffen sein solten. Auch wollen settzen vnd bestetigen wir von vnsirn keysirlichen gnaden, ob daz were, daz ymant dheyn ansprache oder clage hette oder gewunne zu denselben vnsirn burgern, von welcherley sachen daz were, der sol sie nyndert andirs weder fur daz lantgerichte noch dheyn andir gerichte auzwendig der stat nach fur vnsir houegerichte laden ansprechen noch beclagen denn uor yrem richter in der stat zu sant Gallen, do man auch recht von yn nemen sol, als dann doselbist geurteylet wirt, also daz wir setzen vnd erkennen, swaz andirswo vnd vor andirn gerichten uff sie erteilet vnd erclaget were oder hernach erclaget vnd erteilt wurde, daz sol allez zumal keyne crafft macht noch festenung haben noch gewinnen, ez were denn, daz ymanden, der do clagte, daz recht versagt oder wider recht vnd gewonheyt verzogen wurde, so mochte der clager sie uff vnsir houegerichte vnd auch andirswo laden, do daz billich ist, vnd do seine recht ersteen vnd eruolgen. Douon gebieten wir mit vnsirm keysirlichem gewalt allirmenclich, daz nymand die obgenanten den burgirmeyster, den rat vnd die burger gemeynlich der obgenanten stat zu sant Gallen wider vnsir keysirliche gnade bestetigung vnd confirmacien hindirn oder beschedigen sulle in dheineweis. Wer aber dowider tede, der sol funfzig marg lotiges goldes rechter penen veruallen seyn, vnd dieselben sullen halb vnsir keysirlichen camern vnd daz andir halbteil den, dy daz vnrecht leiden, genzlich geuallen. Mit urkund ditz brieues versigilt mit vnserm keysirlichem ingesigil. Der geben ist zu Sulzpach, nach Crists geburt dreyzenhundirt jar vnd dornach in dem sechs vnd funfzigstem jare, an sant Gallen tage, vnsir reiche in dem eilften jare vnd des keysirtums in dem andirn."}
{"text": "Wir Stephan von Gotes genaden Pfallenzgraf bei Rein vnd Hertzog in Beyern Tun chunt offenlichen mit dem brief, Wan vns der Ersam Abbt vnd der Conuent ze dem Heiligen Chrewtze in Osterreich geinnert vnd beweiset habent mit guten vnzerbrochen vrchunden vnd Hantuesten, die si von vnsern vettern Hertzog Stephan in Beyern, Chunig Otten von vngarn vnd och von Hertzog Heinrichen in Beyern, den Got genad, habent gehabt vm ein Freyung, also daz si alle iar ze ainem mal zwai phunt weites saltzes an vnser Mautt ze Purchhausen frei vnd ledig an aller Mauttvodrung vnd irrung furfuren sulln vnd mugen, ze der zeit vnd ez mit gewonheit her ist chomen, vnd als die brief sagent, die si von vnsern vodern selig daruber habent, Davon wellen wir vnd gebieten allen vnsern amptleuten, Vitztumen, Richtern, allen vnsern ampleuten andern, wie die genant sein, die in vnserm Land gesezzen sind vnd besunderlichen vnsern Mauttnern ze Purchhausen bei vnsern hulden vestikleich, daz ir den vorgenanten Abbt . . vnd daz Conuent von dem Heiligen Chrewtze an der obgenanten vreyung mit nichte irret, laidiget, enget, noch beswaret, vnd furdert si an den vorgenanten sachen, dez wellen wir nicht enbern Wir wellen ouch, swer die obengenantn freyungen von irrn wegen furet, oder swem si dieselben empfelhent, oder verchauffent, daz der oder dieselben die vorgenant freiung furfuren sulln an alle beswarung vnd vodrung in allen dem rechtem, als si selben. Vnd dez ze vrkund geben wir in den brief versigelten mit vnserm Insigel. Der geben ist ze wyenne an dem Mitwochen vor Mitteruasten, anno domini Millesimo CCC. Quinquagesimo Octauo."}
{"text": "Ich Ott der Chumpfmulner ze den zeiten gesezzen auf der selben mul, mein Hawsfraw vnd all vnser eriben veriehen vnd tuen chunt offenleich mit dem brief, allen den di in an sehent oder hornt lesen, daz wir versprochen vnd verhaizzen haben dem Erwirdigen vnserm gnadigen Herren Probst Albrecht dacz sand florian vnd seinem Goczhaws daselbs, Ob daz wer daz der spaicher oder sein eriben her fur chemen vnd chlagten nach der mul dacz freleitten, dez sullen wir ir furstand vnd auzrichter sein an allen irn schaden, wo in dez not geschicht. Teten wir dez nicht, waz si des schadens nemen, mit recht oder an recht, den schullen wir dem Probst vnd dem Goczhaws dacz sand florian auz richten an allen irn schaden, vnd sullen daz auch haben dacz vns vnd dacz vnsern trewn vnd auf aller vnser Hab, wo wir die haben versucht vnd vnuersuecht, vnd dar vmb seczen wir auch zue sampt vns Vlrich dem Seydein von Asten vnd Lijplein in dem Winckel, Ortlein in der Zagelaw, vnd Otten den mittermair dacz Dawchleitten vnd Chunrad bei dem Pach dacz Salmansleitten, Chunrad den Swedel von Asten, Ortlein den Mulner von freleitten, Nycklein den innermair von Dawchleitten, Henslein dez Dorfmaister sun von Asten vnd Pilczlein von Asten vnd Symon daselbs, fridrich den Rosenperiger, daz di alle selbgeschol vnd porigen sullen sein zu sampt vns, waz der vorgenant Probst vnd sein Goczhaws der vorgenanten sach schaden mochten nemen, daz er vnd sein Goczhaws daz vnuerschaidenleich sullen haben dacz vns vnd auf allem unserm guet, Vnd dar vmb geben wir den brief versigelten mit dez Erbern Herren Jnsigel Hern Seywoltz von Volkenstorff vnd fridrich dez Holczer anhangunden Jnsigeln, die ire Jnsigel an den brief gehangen habent durch vnserr vleizzigen bet willen in vnd irn eriben an schaden. Dar vnder wir vns verpintten mit vnsern trewn alles daz stet ze haben, daz oben an dem brief geschriben stet. Der geben ist nach Christi Gepurt Drewczehen Hundert iar vnd in dem Newn vnd Sibenczikisten Jar in der ersten Vastwochen."}
{"text": "ICH Atakcher von Rar vnd ich Katrei sein havsvrow vnd vnser paider erben wier vergehen vnd tun chunt offenleichen allen lewten mit dem prief, daz wir verchawft haben ain weingarten der gelegen ist dacz Vihofen vnd ist perchrecht von dem erbern herren hern Renprechten von Walse vnd dient alle jar ein emmer wein ze Vihofen ze perchrecht vnd nicht mer. Den vargenanten weingarten haben wier verchavft vmb sechs phunt wienner phenning, der wir gancz vnd gar gewert sein, dem goczhavs dacz sand Polten probst Dietmarn hern Ruegern zv den zeiten techant vnd Vlreichen dem Veyrtager zv den zeiten guster; vnd schullen auch furbaz allen iern frum damit schaffen mit versetzen mit verchavffen geben, wem sev wellen an allen iersal, nemen sev dar an icht schaden mit recht, daz schullen sev haben auf mier vnd auf mein erben vnd auf alle dem guet daz ich hab in dem land ze Osterreich, wier sein lebentig oder tod. Vnd darvber gib ich vorgenanter Atakcher von Rar in den prief versigelten mit meim anhangunden insigl vnd mit dez erbern herren insigl hern Reinprechten von Walse der dez weingarten perchherre ist, vnd mit meins prueder insigl hern Christans von Rar des iungen. Der prief ist geben dacz sand Polten, da von Christes gepord ergangen waren drevczehen hundert jar dar nach in dem sechs vnd fumftzigistem iar an sand Philips vnd sand Jacobs tag."}
{"text": "Wir diz nachgenempten Goswin von Hohenfels vnd frow Elzbeth sin elichi husfrow hern Burkartz saligen von Wartensew ritters wilunt elichi tochter tugint kunt vnd veriehint offenlich mit disem brieue fur vns vnd alle vnser erben vnd nachkomen allen den, die in sehent lesent oder horent lesen, daz wir baidu vnuerschaidenlich vnd ainhelleklich mit guter vorbetrachtunge von vnser redlichen not wegen den obern hof vnd den vndern hof ze Bregentzdorf mit hus mit hof mit wingarten mit akkern mit wisen mit wasen mit zwi mit holtz mit veld mit wunn mit waiden mit stegen mit wegen mit wasser mit wasserflussen mit gengen mit allen rechten nutzzen vnd gewonhaiten vnd mit allem dem, so von recht ald von gewonhait darzu vnd darin gehorent vnd vntz her gehort hant, es sie benemptz ald vnbenemptz besuchtz ald vnbesuchtz wissentz ald vnwissentz, redlich vnd recht verkofft vnd ze koffenn geben hant dem erbern wolbeschaiden Johans Eggrich Bartholome Eggrichs elichen sun burger ze sant Gallen vnd sinen erben, ob er enist, vmb zwai hundert phunt vnd vmb fiertzig phunt phenning guter Costentzer munse, der wir gantzlich vnd gar von im gewert sient vnd an vnser baider offenn nutz bewendet hant, die selben vorgeschribenen hof baid ze Bregentzdorf vnser recht erblehen warent von dem erwirdigen gotzthus ze Salmanswiller, dannen wir im och die selben vorgeschribenn hof den obern hof vnd den vndern hof ze Bregenzdorf mit allen rechten vnd mit aller zugehorde, als da vor geschriben stat, recht vnd redlich geuertigot vnd zu sinen hannden vfgeben vnd bracht hant, als da recht sitte vnd gewonlich waz vnd als es nach dem rechten wol kraft vnd macht sol vnd mag han. Die selben vorgeschriben hof baide habent wir im dafur vnd in den rechten ze koffen geben vnd geuertigot, daz da von noch dar ab niht gat noch gan sol dann aller jarlich der grosse zehent vnd ain fierdung wachs von dem obern hof vnd ain fierdung wachs ab dem vndern hof ze Bregenzdorf an daz vorgeschriben gotzhus ze Salmanswiller vnd niht anders, vnd dar vmb so haben wir vns willeklich verzigen vnd verzihent vns mit disem brieue fur vns vnd alle vnser erben gantzlich vnd gar der vorgeschribenn hof dez vndern hofes vnd dez obern hofes ze Bregenzdorf mit aller zugehorde aller aigenschaft aller manschaft aller lehenschaft aller kuntschaft aller gewer lut vnd brief alles gaistlichen vnd weltlichen rechtes aller vordrung vnd ansprachen aller recht vnd rechtunge, so wir oder vnser erben an den zu den vnd von der vorgeschribenn hof wegen ze Bregentzdorf ie gehebt habent ald hienach iemer mer gehaben oder gewunnen mochtint, vnd daz wir noch vnser erben noch niemant andre an vnser statt noch von vnsern wegen den vorgenempten Johansen Eggrich noch sin erben noch nachkomen von der vorgeschribenn hof wegen ze Bregentzdorf noch von dehainer iro zugehorde wegen niemer mer sullent noch wollent ansprechen vftriben bekumberren bekrenken noch in dehain wise beswaren weder mit gaistlichem noch mit weltlichem gerichte noch an gerichte noch mit dekaynerlay ander sache an gefarde. Wir habent och baidu vnuerschaidenlich mit vnsern truwen an gesworner ayde stett gelobt vnd lobent mit disem brieue fur vns vnd alle vnser erben, der vorgeschribenn hof vnd guter ze Bregenzdorf mit aller zugehorde vnd dez koffes recht wern ze sinne nach dez landes recht, vnd habent im vnd sinen erben daruber zu vns ze merer sicherhait ze rechtem wern geben vnd gesetzt den erbern wolbeschaiden Bernhart Blarer miner obgenanten Elzbethen von Hohenfels elichen sun burger ze sant Gallen, der mit vns gelobt hat mit siner truwe an aines geswornen aydes statt, der vorgeschribenn hof vnd guter ze Bregenzdorf mit aller zugehorde vnd dez koffes recht wer ze sinne nach dez landes recht vnd den egenempten Johansen Eggrich vnd sin erben dar vmb ze versprechen vnd ze verstanne an allen stetten gen aller manglichem an allen iro schaden, wenn wa ald wie dik su dar vmb angesprochen vfgetriben geschadgot ald genotgot werdent mit dem rechten. Tatint wir dez nut, so hat der obgenant Johans Eggrich vnd sin helffer oder sin erben vnd iro helffer, wer die sint, fryes vrlob vnd vollen gewalt, nach dem vnd su von der vorgeschribenn hof vnd guter wegen ald dehainer ir zugehorde wegen in dehain wise angesprochen oder vfgetriben werdent mit dem rechten, dar nach wenn su wollent vns vnd vnser erben vnd den vorgenempten wern dar vmb ze phendenn ze noten ze heften vnd an zegriffen an luten vnd an gute an ligendem vnd an varendem gute vff dem lande vnd in den stetten mit gaistlichem vnd mit weltlichem gerichte vnd an recht an klag vnd an zorn, wie vnd wa ald wahin su daz getun mugent, als vil vnd als dik, vntz daz su von der selben ansprach vnd och von dem schaden, in den su da von komen warint, vnd och dez schaden, in den su von dez selben phenndens notens hefftens vnd angriffens wegen komen warint, gantzlich vnd gar entrigen erlost vnd entschadgot werdent, vnd sol vns noch vnser erben nach den egenempten wem noch vnser noch dez selben wern lut noch gut ligendes noch varendes hie vor noch hie wider niht schirmen noch gut sin kain fryhait kain gewonhait kain lantfrid kain buntnusse kain burgrecht noch burgerrecht noch dekain ander recht noch gesetzt dez landes noch der stett gaistlichs noch weltlichs gerichtes noch dekainerlay ander sach noch furzug. Gienge och der obgenant wer abe von todes wegen ald daz er suss von dehainen andern sachen vnnutz wurde inwendig dem zil vnd in den tagen, als man der vorgeschribenn guter vnd koffes nach dez landes recht wer sin sol, wenn ald wie dik daz beschach vnd wir denne von im von sinen poten ald mit sinen brieuen dar vmb ermant werdent ze hus ze hof oder vnder ogen, so sullent wir im oder sinen erben, ob er enwar, dar nach inrent den nachsten fiertzehen tagen ainen andern wern geben, der als gut vnd als gewuss sie vnd in allen den rechten alz der waz, der ab gegangen ist. Tatint wir oder vnser erben dez nut, so hat der obgenant Johans Eggrich oder sin erben vnd iro helffer, wer die sint, frijes vrlob vnd vollen gewalt, dar nach, wenn su wollent, vnser lut vnd vnser gute an zegriffen ze gelicher wise vnd in allen rechten, als vor mit worten vndeschaiden ist, vnd sollent vnd mugent daz als vil vnd als dik tun, vntz inen ain andre gewisser vnd guter wer gesetzt vnd geben wirt vnd och vntz daz inen alle die schaden abgelait vnd vsgericht werdent, in die su da von komen warint, an gefarde. Wir habent och dem obgenanten wern baidu vnuerschaidenlich mit vnsern truwen gelobt vnd lobent im fur vns vnd alle vnser erben, von allem dem schaden ze helffen vnd ze losen, in den er kumpt von diser vorgeschribenn werschaft vnd gelubte wegen, vnd habent im vnd sinen helffern och dar vmb erlobt, vnser lute vnd vnser gute an ze griffen ze gelicher wise vnd in allen den rechten als dem obgenanten Johansen Eggrichen selber, vntz daz er gantzlich vsgericht wirt von allem dem schaden, in den er komen war von der vorgeschribenn gelubte vnd werschaft wegen. Vnd ze offenem waren vrkunde vnd stater sicherhait aller dirre vorgeschribenn dinge vnd gedinge so haben wir ob genanten Goswin von Hohenfels vnd frow Elzbeth sin elichi wirtinne baidu vnsru insigel fur vns vnd alle vnser erben offenlich an disen brief gehenket. Dar nach vergich ich obgenanter wer Bernhart Blarer ainer gantzen warhait aller dirre vorgeschriben dinge vnd gedinge, so von mir an disem brief da vor geschriben stand, vnd ze merer sicherhait der selben dinge vnd gedinge so han ich och min insigel offenlich an disen brief gehenket. Der geben wart ze sant Gallen in dem jare, do von Cristus geburt warent drutzehenhundert vnd achtzig jar vnd dar nach in dem sibenden jare, an dem nahsten zinstag nach sant Agten tag."}
{"text": "Ich Tomas vnd Chvnrat vnd Dyetel wier drei pruder von Ochsenpach ueriehen vnd tvn chvnt an disem prief allen levten, di nv sint, oder di her nach chvnftig sint di in sehen oder horen lesen, daz wier mit wolverdachtem mut und mit gutlichem willen vnser selbes vnd avch vnser hovsfrowen vnd mit aller vnser chind vnd erben willen vnd mit ir hant nach vnser freunt rat verchavft haben den geistlichen vrowen vnd der Samnvng dacz sant Bernhart funf schilling geltes dacz Horn di man da dient von purchrecht anehern fvr recht vreis aygen, als iz von vnsern vorvoren an geerbt hat vnd Dyetlein vnsern iungsten brvder zv seinem erbtail angevallen waz an dreizzig vmb fvmf phvnt phenning wienner munzz, der wir alle schon und wol gewert sein, vnd haben in daz selb gvt ledichlich aufgegeben ewichlich ze haben mit allem dem recht, daz wir oder vnser erben dar an gehabt haben oder haben schulten vnd gelaben in auch daz selb gvt ze schermen als aygens und landes recht ist in Osterreich, vnd seczen in ze ewentevr ein halb lehen dacz Ochsenpach da Dietl auf siczet, daz si dar auf haben swaz si schaden an dem vorgenanten gvet nemen, vnd wand wir selb nicht eigens insigel haben, so geb wir den vorgenanten vrowen vnd der sampnvng dacz sant Bernhart disen prief versigelten mit vnsers herren, herren Vlreichs insigel von Meyssawe, der Marschalch ist in Osterrich, vnd des vorgenanten Chlosters stifter, Geczevg auch dicz sint der vorgenant her her Vlrich von Meyssaw, her Hainreich von Cheyaw, her Ott von Stalek, her Ott der Friczesdorfer, her Ortolf der richter von Horn, Heinreich der Zolner, Vlreich der Mauter, Ortolf der Fleishakcher, Fridreich der Fleishakcher, Heinrich der arm, di purger von Horn. Dicz dinch ist geschehen vnd diser prief ist gegeben dacz Horn in der stat, da man rait von Christ gepurt drevezehen hvndert vnd achezehen jar an vnser Vrowen abent ze der Liechtmesse."}
{"text": "Ich Fridreich von Sigenhaim tuen kund allen den, die disen prief hornt oder lesent, daz ich het von dem gotshaus ze Mannse vnd aus seinem vrbar ze Taling bey schempurg ze lehen alle iar sechs hofmutt chorns vnd daz di von mir het ze lehen Wernhart der perchaimer vnd daz abbt Ott ze Mannse di selben mutt von dem perchaimer warf vmb sein pfenning mit meinem guten willen vnd daz ich durch meiner sel willen demselben abbt otten die lehenschaft of gab darumb, daz man mein vnd meiner vodern da scholt gedenkchen. daz auch dem Gotshaus von meiner affterchunft an dem vor genanten guet icht chriegs werd getan, so gib ich ze einem vrchund dar vber dem vor genanten gotshaus meinen brief mit meinem insigel. diser brief ist geben ze Mannse do von Christes gepurd sind gewesen Tausent Jar vnd zwaihundert Jar vnd darnach in dem Sechs vnd Newnczigisten Jar."}
{"text": "Ich Jans von Prettach vergich vnd tun chunt allen den, die disen brief lesent oder horent lesen, die nv lebent vnd hernach chunftich sind, daz ich mit gutem willen mit verdachtem mvt zv der zeit, do ich iz wolgetun mocht, vnd mit meins pergmaisters hant Cholmans, zv den Zeiten amptman ze Radendorf der erbern gaestleichen herren von Melch, recht vnd redleichen ze einem rechten widerwaechssel gegeben han meinen weingarten, der do leit ze Chremse auf der hayde, dez fumf jeuch ist, da man alle jar von dient in den hof ze Radendorf fumf vnd sibentzich Wienner phening ze perchrecht vnd nicht mer, mit allem dem nvtze vnd rechten, alz ich in in perchrechtes gewer her pracht han, den erbern gaestleichen herren abt Vlreichen vnd dem conuent gemainen ze Raitenhaslach vnd allen irn nachchomen furbaz ledichleichen vnd vreyleichen ze haben vnd allen irn frumen da mit ze schaffen, verchauffen, versetzen vnd geben, swem si wellent, an allen irrsal. Vnd haben auch si mir da engegen zv einem rechten widerwaechssel gegeben zwen weingarten, die da ligent oberhalb Engelschalichstorf bey Liechtenstaine, der ainer haizzet der Schreiber vnde der ander der Plewer, also daz ich vnd mein erben da mit suln auch ledichleichen vnd vreileichen allen vnsern frumen schaffen, verchauffen, versetzen vnd geben, swem wir wellen, an allen irsal. Vnd pin auch ich vnd mein erben vnuerschaidenleich dez vorgenanten weingarten ze Chremse der egenanten gaestleichen herren Abt Vlreichs vnd des conuents gemaine ze Raitenhaslach vnd aller ir nachchomen recht gewern vnd scherm fur alle ansprach, als perchrechtes vnd widerwaechssels recht ist vnd des landes recht ze Osterreich. Waer aber, daz si mit recht an dem selben weingarten icht chrieges oder ansprach gewunnen, von swem daz waer, swaz si dez schaden nement, daz sol ich in alles auz richten vnd wider chern an alle ir mv vnd an allen irn schaden, vnd suln auch si daz haben auf mir vnd durch pezzer sicherhait auf den vorgenanten zwain weingarten ze Engelschalichstorf, die si mir ze einem widerwaechssel da engegen geben habent, vnd auf allem meinem gut, daz ich han in dem lande ze Osterreich, ich sey lebentich oder tode. Vnd daz diser widerwaechssel furbaz also staet vndvnzerbrochen beleihe, dar vber so gibe ich in disen brief ze einem warn sichtigen vrchunde vnd ze einer ewigen vestunnge diser sach versigelten mit meinem insigil vnd mit meins pergmaisters insigil dez vorgenanten Cholmans von Radendorf vnd mit dez erbern herren insigil hern Stephans von Meyssaw, obrister marschalich in Osterreich, die diser sach gezeug sind mit irn insigiln. Diser brief ist geben ze Wienne nach Christes geburde drevtzehen hundert jar dar nach in dem nevn vnd viertzgisten jar, dez mittichens in den phingst veyrtagen."}
{"text": "Ich Ortolf der Trachter vergich offenwar vud tuen kundt allen den, die disen brief ansehent, lesent oder horen lesen, das ich mit wol bedachtem muet vnd mit guetlichem willen aller meiner Erben meines freyen aigenns ein lehn datz Pirichach, daz mich ze rechter furzieht getailt ist angevallen von meinen geschwistreidenn, verkauft han durch ehaft not den Erbern geistlichen herren vnd dem Gotshaws datz Pawngartenperg mit alle dem, das darzu gehort ze holtz vnd ze Veld, versucht vnd vnuersuecht mit alle dem Recht vnd ich es ennher vnd mein vodern in Rechter aigens gwer gehabt haben vmb Acht phund phenning Wiener munss, der ich gantz vnd gar gewert pin. Vnd dasselb guet ist Sechtzig phenning gelts, desselben gelts sol, wer schaffer ist in dem closter, Reichen dreissig phenning vmb visch dem Conuennt in das Refent jarlich an sand Erasm tag an all wider Red. Vnd bin auch ich des vor genanten guet der Egenanten herren vnd jrs gotshawss gwer nach lanndes Recht, wo in des not geschiecht fur all Ansprach. Kham aber daruber Yemann hinfurbas, der in das guet wolt zu chrieg machen vnd ein besser recht daran wolt haben, so gib ich in zu einer pessern bestettigung auf demselben guet ze Rechtem Satz nach lannds Recht dreissig phund wiener phenning Vnd sol die lesung sein jerlich an Sand Michelstag vmb new phenning vnd denselben Satz sol einnemen an des gotshawss stat, wer des Gotshawss Vogt ist, vnd sol dieselben phenning dem Gotshaws legn an ein annder aigen mit der gewissen an alles geuerde Nach der Altherren Rat in dem closter. Vnd darumb, das dise red stat vnd vnuerkert beleib, gib ich dem vor genannten herren vnd dem Gotshaws datz Pawngartenperg disen brief zu einem warn vrchundt versigellt mit meins herrn Innsigell herrn Jannsen von Cappelln vnd mit herrn Wetzleins Innsigel von Erwing, der zu den zeiten lanndtrichter was in dem Machland, des Sy gezewgen sind mit jren jnnsigeln, wann ich selbs nicht jnnsigels han. der red sind gezewg hainreich von Imbtzing, Herwort der Frey, Herwort der Lengperger, Herwort der Ennglpoltstorffer, Leutold von Mitterberch, Chunrat der Pranger, die disen kauf gestifft haben, vnd darzu ander pidberlewt genueg, den das kundt ist. Diser brief ist geben, do von Crists geburd erganngen waren drewtzehen hundert jar, darnach in dem Suben und dreissigisten Jar des Suntags vor Vaschanng."}
{"text": "ICH Janns vonn Capelle vnnd mein sun bede Vlrich vnnd Eberhardt vnnd annder mein erbenn verjechen vnnd thuen khundt allen den die nun sundt vnnd hernach khunfftig werdtenn, die disen brieff sechent vnnd lesenn oder horent lesen, das ich von der jungckhfrauen weegen der Zelckhnerine dem gottshauss zu Pulgarn den hoff zu Khatzbach geaygent hab mit allem dem, vnnd dartzue gehortt, wie das genanndt ist, vnnd auch derselbe hoff mier jnn meinem vrbar ledig worden was dieselben aygenschafft ann demselben hoff hab Ich lautterlich durch Gott, mier vnnd meinen voruordern zu ainem saelgerett gegeben zu dem vorgenanndten gottshauss zu Pulgarn, vnnd ist das geschechen mit guettem willenn aller meiner erben also, das ich vnnd meine erbenn khain recht noch khain annsprach ebigclich nimbermehr sollenn gehaben nach dem vorgenanten hoff zu Khatzpach. Das die rott statt vnnd vnuerkhertt bleib, alss vor verschribenn ist, von vnns vnnd von allenn vnnsern erbenn, geben wier die vorgenanndten ich Janns von Capelle vnnd mein sun baidte Vlrich vnnd Eberhardt disen brieff zu ainem wahren vhrkhunde versygellt mit vnnserer aller dreyer annhanngundten jnnsygelln. Der brieff ist geben, da man zallt von vnnsers herrn Christus gebuerdte dreytzechen hundert vnnd jnn dem neunvnndviertzigistenn jahrn ann St. Anngness tag."}
{"text": "Ich Agnes von Tegernbach tun chvnt allen den, di disen brif sehent oder horent, di nv sint vnd noch chvnftich werdent, daz ich mit gutem willen vnd mit gantzer gunst meines aidems Hovgen von Morspach vnd miner chinde Chvnigunten, Dimuten vnd Perchten vnd mit miner Oechem von Bolnhaim vnd ander miner vrevnt rat dem erbern Abt Chvnraten vnd siner Sampnung ze Wilhering minen Hof vnd mein Hveb datz Hard, di Vlrich von Cumpolting ze sein aines leibe von mir ze lehen hat, mit rehter furciht mein selbs vnd mines aidems Hovgen von Morspach vnd aller miner chinde geben vnd verchauffet han also, daz daz vorgenant Chloster vnd die Sampnung von Wilhering, di got dinet, den vorgenanten Hof vnd di Hvb datz Hard mit alle dev vnd dar zv gehoert, ez sei an acher, an wisen, an holtz vnd swi ez genant ist, versueht vnd vnversueht, in rehter aigens gwer, als ich vnd min vordern ez her gehabt habent, ledichleichen vnd ewichlichen besitzen vnd haben suln an allen chrig vnd sol ich vnd mein aiden Hovch von Morspach vnd minev chint des vorgenanten Hofs vnd der Hveb datz Hard des vorgenanten Chlosters vnd der Sampnung ze Wilhering gewer sein nach lants reht gein allen den, di sev vmb den vorgenanten Hof vnd vmb di Hub datz Hard ansprechent, swa vnd swanne si sein bedurfen. So hat mir der vorgenant abt vnd die Sampnung von Wilhering vmb den vorschriben Hof vnd vmb di Hvb datz Hard ir Hof datz waldarn geben vnd als vil beraiter pfenning, daz si mir den Hof vnd di Hvb datz Hard habent gaentzlich vergolten, vnd sol ich den selben Hof datz waldern in rehten aigens gwer ledichlichen haben, als si in gehabt habent, an allen chrig vnd suln auch des selben Hofs datz waldarn mein gwer sein nach lants reht. Wer aber daz, daz imme ovf den vorgenanten Hof vnd auf di Hub datz Hard spraech vnd bezzers rehts iaech vnd daz behabt, der gib dem Chloster vnd der Sampnung von wilheriug hvndert March lotigs silbers, vuer di ich in den Hof vnd di Hvb datz Hard uersetzet vnd geantwrt han, vnd antwrt in wider ir hof datz waldarn ledichlichen, als si in vor gehabt haben; ze gelicher weis wer imme, der imme bezzers rehts iaech ovf den Hof datz waldarn vnd daz behabt, der geb mir hundert pfunt pfenning vnd cih sich zv dem Hof datz waldarn, vur die mir der vorgenant abt vnd die Sampnung von wilhering denselben Hof datz waldarn in mein gewalt geantwrt habent. Daz aber diser chauff vnd sein bestetigung stet vnd vnuerchert beleib, so gib ich dem vorgenanten Chloster vnd der Sampnung von wilhering ze vrchunde disen brif versigelt mit mines vater Insigel hern Wlfings von Tegennbach vnd meim Insigel vnd meins aidems Insigel Hovgen von Morspech vnt bestetigt mit den Cevgen, di hie geschriben sint. Daz sint her weichart, her Ortolf, her Heinrich, her philippe mein Oeheim von Bolnhaim, Heinrich von Schevnawe, Heinrich, Ott, Levpolt, Leupolt von Sluzzelberch vnd ander bider levt genvech. Ditz ist geschehen, do von Christes burd warent Tausent jar, zwei Hvndert jar vnd drev vnd Nevntzich jar vor weinahten an dem naechsten suntag."}
{"text": "Ich Hainreich von Walsse vergich offenleich mit dem brif, daz ich Vlreichen ze Prawnsperig seiner hawsfrawn vnd iren erben oder wem si den gebent, der mir ze holden darauff nucz vnd fugleich ist, ein kaufrecht geben hab auf dem hof ze Prawnsperig, da si auf siczent, also daz ich noch mein erben sew darawff nimmer sullen vercheren noch davon geschaiden an phening, alle dy weil si vns denselben hof ze hof vnd ze veld stiftleich inn habent vnd verstewrn vnd verdienen mugen. Ist aber, daz sew den verkauffent, so sullen sew vns ze ablait darvon geben den zehnten phening, was man in darumb geit angevar, vnd der darauf vert, ein halb phunt ze anlait. Stirbet aber ainr vnserr holden darauff, so sol vns sein hausfraw oder sein erben geben fur todhawbt ein halbphunt vnd ze anlait ein halb phunt vnd nicht mer. Wem sew auch irew recht darauff verkauffent, dem sullen wir sew bestatten mit vnserm brif, der demselben daruber sag. Vnd dez ze vrkund gib ich in den brif besigelt mit meinem anhangenden insigel, der geben ist, do man zalt von Kristi gepurd drewtzehenhundert iar darnach in dem funfvndnewnczkisten iar an Montag nach dem Suntag, alz man singet Invocauit in der Vasten."}
{"text": "Ich Jans von Wuppelsperg vnd ich Chunigunt sein hausvraw wir vergehen offenleichen an disem prief vnd tvn chunt allen den, di in sehent, lesent oder horent lesen, die nv lebent vnd hernach chvnftich sint, daz wir dienen schullen von vnserm haus, daz da leit ze Wienn in der Rotstrazz, sibentzich Wienner phenning ze rechtem gruntrecht hintz der Schotten Chloster ze Wienn. Vnd darvber zv ainem offen vrchvnd vnd ze ainer ewigen sicherhait vnd gezevg geh wir disen prief fur vns und fur vnser erben vnd nachvmen versigilten mit vnserm insigel. Der prief ist geben ze Wienn nach Christes geburd vber dreutzehen hundert iar darnach in dem funf vnd dreizzigstem iar, an sand Kathreyabent."}
{"text": "Ich Johans von Chunring ze Seueld vnd ich Ann sein Hausurow veriehen mit disem Prief vnd tun chunt allen den, die in sehent oder horent lesen, di nu lebent oder noch her nach chunftich werdent, Daz wier mit wolbedachtem muet vnd mit gutleichem willen vnd owch nach Rat vnserr pesten vriwnt habn wier vns genczleich mit vnsern triwn verpunden vnd gelubt vnd loben owch dem Erbern Herren hern Fridreichen von Walsse von Ens meim Sweher, vorgenanten Annen Vater vnd allen seinen Eriben, di er hat oder noch gewinnet, Daz wier vns genczleich vnd gar vnd an all widerred sullen furtzicht tun vnd wellen owch recht vnd redlich verczeichen allez dez Gutes vnd Eribes, so der vorgenant vnser lieber Herr her fridreich von Walsse vnd sein Erben habnt oder noch gewinnent, ez seinen Vestt, Saetz, Erib oder varund gut oder swie so daz genant ist, vnd sullen wier vnd wellen iem vnd seinen Erben daz volfueren vnd auch staeten mit vnsern Priefen, dez sew wol genuegt, swenn daz ist, daz wier vns mit einander ze Haws seczen, es sei ze Seueld oder anderswo, da wier mit einander mit Haws wonen vnd siezen; swenn dann er oder sein Erben darnach in ainem Moned oder hin nach zu vns choment oder sendent, so sullen wier vnd wellen vns gancz vnd gar vnd an all widderred furczicht tun vnd verczeichen, als wier vns dez vor an disem Prief mit vnsern triwn verpunden vnd gelobt haben also, daz wier noch vnser Eriben hincz iem vnd seinen Eriben, di er hat oder noch gewinnet, hincz ier Erib vnd gut, swie daz genant ist, daz si habent oder noch gewinnent furbaz nimmermer dehain vordrung noch ansprach ewichlich haben sullen noch wellen weder vil noch wenich. vnd dar zu durich pezzer sicherhait, so seczen wir in zesampt vns ze Purgel vnuerschaidenlich di Erbern Herren vnser liebn Vetern hern Johansen vnd hern Lewtolden von Chunring, vnsern lieben Ohaim hern Eberharten von Walsse Hawbtman ob der Ens, vnser lieben vriwnt hern Stephann vnd hern Heinreich gebruder von Moeissow vnd vnsern besundern vriwnt hern Reinbrechten von Schonnberch also mit auz. genommer red, ob wier in di gelubd nicht staet haben noch volfueren, swenn si dar vmb zu vns choment oder sendent, als vor an disem Prief verschriben ist, swenn dann der vorgenannt her fridreich von Walsse oder sein Eriben vns vorgeschriben Purgel monent vnd vordernt, so sullen wier in vnuerschaidenlich mit vnser selber leib Laysten hincz Wienn in der stat in ain Erber Gasthows, da sew vns hin zaigent vnd sullen da inn ligen vnd laysten, als Laystens vnd innligens Recht ist vnd nimmer auz chomen, vntz in allez daz richtichleich volfuert wiert vnd staet behalten wiert an allen iern schaden als vor an disem Prief verlvbt vnd verschriben ist. Waer aber, daz der vorgenant mein Sweher her fridreich von Walsse mein vorgenanten Annen Vater vnd sein Sun, di er hat oder noch gewinnet, an Eriben ab giengen vnd verfueren, des Got nicht verheng, swaz sew dann Eribes vnd Guetes hinder in lazzent, swie daz genant ist, daz sol dann Eriben vnd geuallen auf mich vorgenant Annen sein Tochter vnd auf di andern sein Tochter, di dann sint vnd auf di nachsten Erben, da ez dann ze recht auf Erben vnd geuallen sol. Daz di sach vnd daz Gelubd also staet vnd vnzebrochen beleib, dar vber gib ich vorgenannter Johans von Chunring dem vorgenantem hern Fridreich von Walsse meinem Sweher vnd seinen Erben disen offenn Prief ze einem vrchvnd der warhait mit meinem anhangundem Insigel bestaetigt, dar vnder ich vorgenant Ann sein Hausurowe mich verpint allez daz staet ze haben vnd volfueren, als vor an disem Prief verschriben vnd gelobt ist, vnd mit der Erbern Herren vnserr vorgeschriben Purgeln anhangunden Insigeln geuestent vnd bestaetigt. Der Prief ist geben, do man zalt von Christi gepuerd dreuzehen hundert Jar, dar nach in dem sechs vnd vierczkistem iar an vnser vrown Tag zder Liechtmiss."}
{"text": "Wir Ott von Gotes gnaden Hertzog ze Osterreich vnd ze Steyr veriehen vnd tun chunt offenlich mit disem brief, Daz vnser getrewer Rudolf von Moln di erbern Erntrauten sein Eleicheu Hausfrowen mit vnsrer hant, gunst vnd guten willen geweiset hat vmb anderhalb hundert pfunt phenning wienner Munzze, di er ir ze rechter morgengab geben hat, auf den Hof ze Molen gelegen bei der Chirichen daselb, der von vns ze lehen ist, also daz si dieselben phenning haben sol auf dem selben Hof vnd auf allem dem vnd daizu gehort, besucht vnd vnbesucht, wie daz genant ist. Ob ouch der selbe Rud. von Moln also verfur, daz er mit der vorgenanten Erndrauten seiner Housfrowen nicht Leiberben gewunne, so sol si den vorgenanten Hof mit allen rechten vnd nuczen, als vor benant ist, innhaben vnd niezzen gerubichlichen an alle irrung als lange, vntz daz er vmb als vil gutes, das ist vmb anderhalb hundert phunt phenning der egenanten Munzze von ir oder swem si di schaffet, geloset wirt gar vnd genczlich, si mag ouch di vorgenanten anderhalb hundert pfunt auf dem selben Hof schaffen oder geben, wem si wil vnd sol sei daran niemant irren, vnd daruber zu einem offen vrchunt geben wir in disen brief versigelten mit vnserm Insiegel, Der geben ist ze wienne an samtztag nach sand Agnesen tag, Do man zalt von Christes geburde dreutzehen hundert iar, dar nach in dem dreu vnd dreizkistem iar."}
{"text": "Ich Heinreich Pawlser dy zeyt techant und pharrer ze Chirchdorff, ich Nyklas pfarrer ze Wyenn pey Leonstayn, ich Hanns Tyczel pharrer ym Vyechtwang, ich Ulreich dye zeit vicari ze Syednikch, ich Nyklas der Eczelsdorffer dye zeit phleger ze Pernstain, ich Peter richter ze Chirchdorff, ich Hanns Judel, Ruedel Tatzgern, Chunrat Herrenchind, Anderl Peheim, purger ze Chirchdorff, und mit sampt uns allen dye gemayn pruderschafft unser Frawn czeche ze Chirchdorff, wir vergehen und tun chund mit dem offen prief allen den, dy in sehent oder horent lesen: Seynt dem almechtigen Got der handel ze der sel hail ayn besunder wolgeuallen ist, haben wir uns mit guter andacht und willen in dy vorgenant unser Frawnzeche mit unsern starkchen trewn an aydes stat ze samme verpunden in der mazz, als hernach geschriben stet angevar. Dez ersten so schullen wir alle getrew pruder und swester sein in Got und schullen auch fleizzleich umb ain ander pitten. Wir schullen auch furbaz dhaynen in unser czeche nemen, er well denn ein getrewr pruder sein und welle auch der czeche rechten und ordnung behalten angeuar. Wir schullen auch dhainen in unser czeche nemen noch dar ynne behalten, er sey dann ein erberger und unversprochener. Wir wellen auch, daz unser egenantew czeche guter und urbar, daz wir in der zech haben oder furbaz gewinnen, nyemant anders vogten und schermen schulle, dann der, der ye dez marchktes ze Chirchdorff vogt ist. War aber, daz er der czeche woldt ze swar sein, so mugen wir und unser nachchomen ye ainen andern vogt nemen, der uns und unser czeche dann fuegleich und nucz ist. Wir schullen auch dy vorgenanten czeche ewikleich haben an ayns yesleichen pharrer ze Chirchdorff scheden angevar. Ez schullen auch dy czechpruder auz in allen ye ainen trewn pruder erweln, daz er der czech hab und urbar ynne hab und auch dy czech mit ir ordnung und nottdurft auzricht nach dem und der gegenwurtig prieff und unser czechpuch sagen angevar, und der schol auch alle iar, so man unser czeche iartag beget, dy pruder beweysen mit raytung, waz dye czech dann ye vor ir habent sey, oder waz mon dann darauz geben schulle. Der selb und auch wir schullen mit der czech hab und gut nichts anders handeln, dann daz da recht und gotleich ist angevar. Wir haben uns auch dez gotleich veraynt, daz ein ysleich pharrer ze Chirchdorff aller pruderschafft lebentigen und toten und auch allen gelawbigen selen ze trost aynen iartag begen sol an dem Eritag nach der Quatemperwochen in der Vasten mit ayner gesungen vigili, mit aynem gelobten ampt von unser Frawen schidung, mit aynem selampt und mit zwain gesprochen messen, dy ain schol sein von sand Gregori, dy ander von dem tag der vasten, und darumb schullen wir dem pharrer iarleich auz unsrer czech geben alz yn unserm czechpuch geschriben stet. Und dem vorgenanten iartag und gotzdinst schullen alle priester pruder und swester, dy in der czeche sind, mit andacht pey sten und mit yrm gewonleichen opfer angevar. Welchen pruder oder swester aber ehafft not irrat, daz si den iartag nicht mochten besuechen, dy schullen yrn gewissen scheinpoten haben, der sew verantwurt und nach der czech gewonhait und rechten vertret. Aber den priestern, dy zu dem iartag chomen, schol mon mit der chost ze mitten tag aufwarten auz der czech und yrn pharden fueter geben. Es schullen auch all czechpruder an dem selben tag ze sam chomen in ayn haws, dar inn mon si dan vodert, und schullen dann yrn gewonleichen dinst geben und waz sy der czeche schullen gelten. Ob sy dez nicht taten, so sind sy dez wandels vervallen, als in unserm czechpuch geschriben stet. Auch schullen dy czechprudern auz in allen syben man der weysisten erweln, nach der rat und hilf schol gehandelt werden, waz der czech ye anligent ist. Ez schol aber nichtes verpriefft werden, denn mit der gemaynn pruderschafft rat und willen. Auch welle wir, daz alle dy, dye auz der czech verschaiden, mit namen in daz czechpuch geschriben werden, daz mon ir ze trost ewichleich gedenkche und daz mon in auch ir begrebnuzz bege, als in unserm czechpuch geschriben stet. Als offt auch ein priester auz der czech stirbt, so schol yeder priester besunder dreizzik messe sprechen oder sprechen lazzen angevar. Wir wellen auch ernstleich, daz der gegenwortig prieff starkleich pey seiner chrafft beleib. Und welher prueder oder swester dew stukch, dy oben an dem prieff begriffen sint, ubervert an ehafft not mit mutwillen, der hat alle sein rechten an der czeche verlorn und dy pruder mugen in auch auz der czeche urlawb geben in so getaner mazz, daz er gein der czeche noch hincz der pruderschafft dhain zuspruch nymer mer schol haben weder mit recht noch an recht. Der sach aller ze aynem waren ewigem urchund und sicherhait geben wir fur uns und alle unser nach chomen den offen prieff mit der erwirdigen geystleichen frawn frawn Kathrein abtissin ze Slyrbach anhangundem insigel versigelten, dy daz von unser vleizzigen pett wegen ir und irm chloster an schaden an den prieff gelegt hat, und mit Fridreich des Pudminger dy zeit vogt ze Wels insigel versigelt, der auch unser lieber pruder ist worden. Auch haben wir vorgenanten ich Heinrich Pawlser dy zeit techant und pharrer ze Chirchdorff, ich Nyklas pharrer ze Wyenn pey Leonstain, ich Niklas Eczelzdorffer dy zeit phleger ze Pernstain und ich Peter dy zeit richter ze Chirchdorff unssrew insigel an den prieff gelegt, dar unter wir uns verpinden, allez daz stet ze haben, daz oben an dem prieff geschriben stet. Wir vorgenanten pruder alle und mit sampt uns dy gemayn pruderschafft unser Frawn czeche ze Chirchdorff priester layen und swester vergehen und tun chund mit dem prieff, daz der vorgeschriben handel mit unserm gutleichen willen und wort geschehen ist, und verpinten uns auch unter den vorgenanten sechs insigeln mit unsern starkchen trewn an aydes stat fur uns und unser nachchomen alles daz stat ze haben und ze volfuren, daz oben an dem prieff begriffen ist, wan wir aygner insigel nicht enhaben. Der prieff ist geben nach Christi gepurt dreyczehen hundert iar darnach in dem syben und achtczgistem iar am Phincztag vor sand Gorgen tag."}
{"text": "Allen, die disen brief lesent oder horent lesen, kund ich Hans von Munchwille burger ze Kyburg vnd vergih offenlich an disem brief, daz du vogtay ze Vtershouen vnd ze Braiten aker min vnd Hansen dez Borhusers burgers ze Wil gemain lehen ist von dem gotzhus ze sant Gallen, vnd daz mich Hans der Borhuser burger ze Wil ernstelich bat, daz ich Margaretun sine elichun wirtenne vnd Frantzen vnd Gretun sinu kind bi der errun wirtenne vnd dar nah allu du kind, du er bi Margaretun siner egenandun elichun wirtenne hienach immer gewinnet, ez sient knaben ald tohteran, allu vf name vber sinen tail, daz ist vber die vogtay halbe, ze rehten gemaindern. Do erhort ich sine emsigun ernstelichun bette vnd nam Margaretun sine elichun wirtenne vnd och allu sinu vorgescriben kind, du er ietzent het ald er hie nach bi siner vorgenandun elichun wirtenne immer gewinnet, ez sient knaben ald tohteran, willeklich vnd reht vnd redelich vf vber die vorgescribenun vogtay halbe ze rehten gemaindern vnd nime su och vf mit disem brief dar vber vf ze rehten gemaindern. Vnd ze merer sicherhait aller vorgescribener dinge henk ich min insigel an disen brief. Der geben ist an dem nahsten zinstag vor dem hailigen tag ze winnaht, do von gottes geburt warent drutzehenhundert jar, dar nach in dem nun vnd vierzigosten jare."}
{"text": "Wir Stephan von gotz genaden Pfallenczgraf bey Rein vnd Herczog in Beyrn zc. Bechennen vnd tun chunt offenlich mit dem brief, Vmb daz gut gelegn in der Wachaw, daz Dietrich der Losenstainer von vns zu lehen gehabt hat, vnd daz er vor vns aufgeben hat, Daz wir daz selb gut wider verlihen haben, vnd verleihen auch daz mit krafft dicz briefz, dem egenanten Dietreich dem Losenstainer vnd Peter seins Bruder Sun zu im allez daz, das wir in von rechtz wegen vnd pilleich dor an leihen sullen, Mit vrchund dez briefz den wir in geben mit vnserm anhangendem Jnsigel versigelten, geben zu Melchk an Erchtag nach sand Pauls tag alz er bechert ward. Anno domini Mo. CCCo. LXXo. octavo."}
{"text": "Ich Chunigunt Gotfrides hausvrow des Sebekchen von Wolfzpach vergich und tun chunt allen den, die disen brief lesent oder horent lesen, die nu lebent unde hernach chunftig sint, daz ich mit gutem willen und mit wol verdachtem mut zu der zeit, da ich es wol getun macht, dem egenanten meinem wyert Gotfriden dem Sebekchen gemacht und geben han ze rechter haymstewr noch des landes recht ze Osterreich alle die guter, die hernach geschriben stent und die mir auch an rechtem tayl gegen meiner tochter Agnesen Otten hausvrow des Vischamunder gevallen sind, zu der zeit, da wir mit furtzicht und mit las mit einander getaylt haben alle die guter, die wir ze recht mit einander tayln solden, als auch unser taylbrief sagent, und die uns auch mein erster wiert Dyetreich der Gyleis, dem got genade, hinder im lazzen hat oder die uns von meinem vater, hern Micheln dem Syerndorfer, anerstarben und gevallen sind, dem got genade, oder von swem es herchomen sey, es sei aygen lehen purchrecht oder perchrecht, swie so daz genant ist: des ersten einen hof gelegen ze Pusenperge, der rechtes purchrecht ist, davon man jaerleich dient vier Wienner phenning hintz Sant Veit under dem Pusenperge in der chirichen auf den alter zu einem vreyn purchrecht und nicht mer und auch alles daz, daz zu demselben hof gehoret, weingarten ekcher holtz ze velde und ze dorfe, es sey gestift oder ungestift, versuecht oder unversuecht, swie so daz genant ist, und sechs und zwayntzich emmer weins geltes perchrechtes an dem Pusenperge auf weingarten und die furgedingphenning, die darzu gehorent, daz rechtes aygen ist und der weintzehent halber daselbs an dem Pusenperge, der des egenanten Dyetreichs des Gyleis gewesen ist und der lehen ist von dem hertzogen in Osterreich, und newn schilling und zehen phenning geltes gelegen daselbs ze Pusenperge auf vier hofsteten, da zu den zeiten aufgesezzen sind und auch dieselben gult dienent: des ersten Vikerlin ein halbs phunt, Jans der Waytz sybentzich phenning, Herlin fumf und viertzich phenning und Goschel fumf und vietzich phenning, unde daz rechtes aygen ist, und ayn phunt phenning geltes an dem Wolfzekk auf sechs hofsteten, da auch zu den Zeiten aufgesezzen sind und dieselben gult davon dienent Hainreich der Mulner vietzich phenning, Niclas viertzich phenning, Chunrat viertzich phenning, der Waekkinger viertzich phenning, Chuentzel viertzich phenning und Werntzel viertzich phenning, daz lehen ist von dem hertzogen in Osterreich und achtzehen jeuch akchers daselbens, die in den egenanten hof gehorent und die auch lehen sint von den hertzogen in Osterreich und viertzich phenning geltes auf weingarten und auf purchrecht ekchern, daz auch aygen ist. Die vorgenanten guter alle han ich dem egenanten meinem wyert Gotfriden dem Sebekchen recht und redleich gegeben und gemacht mit lehenherren und mit purchherren handen also mit ausgenomener rede: ist daz wir bayde leibleich erben miteinander gewinnen, da suln die vorgenanten guter alle noch unser payder tod auferben und gevallen an allen chrieg. Waer aber daz ich vorgenante Chunigunt abgienge und sturib und nicht chinde mit dem egenanten meinen wiert hiet, des got nicht engeb, so sol denn derselbe mein wiert Gotfrid der Sebekch die obgenanten guter alle furbas nach meinem tode ledichleich und freileich haben und allen seinen frumen damit ze schaffen verchauffen versetzen und geben, swem er welle an allen irrsal, so im daz aller pest chom und fuge. Waer aber daz, daz der egenant mein wyert Gotfrid abgienge und sturib ee wenn ich, daz ich den uberlebt und wier doch nicht chinde mit einander hieten, so suln die obgenanten guter alle denn ledichleich herwider erben und gevallen auf mich vorgenante Chunigunten also, daz ich auch damit sol furbas ledichleich und vreyleich allen meinen frumen schaffen mit verchauffen und versetzen, schaffen und geben, swem ich welle, so mir daz aller pest chom und fuege an allen chrieg und irresal. Und daz ditz gemaecht in dem rechten, als vor geschriben stet, furbas also staet und untzebrochen beleib, und wand ich vorgenante Chunigunt selber nicht aygens insigils enhan, daruber so gib ich dem obgenanten meinem wyert Gotfriden dem Sebekchen disen brief zu einem offen urchund und zu einem waren gezeug diser sache versigelten mit des erbern priester insigil hern Hainreichs zu den zelten verweser an des pharrer stat der egenanten pharrchirichen datz Sant Veit und mit der erbern leut insigilen Niclas und Ruegers der pruder von Engelberstorf und Leupolts und Hansen der pruder der Daechssenpekchen und Hansen des Syerndorffer von Graeuendorf und Perichtolts des Schiuers, die ich des fleizzichleich gepeten han, daz si alle diser Sache gezeugen sind mit irn insigilen, und verpint auch ich mich mit meinen trewn under der egenanten insigilen allez daz gaentzleich staet ze haben und ze laysten, als vor an disem brief geschriben stet. Der brief ist geben ze Wienne nach Christes gepurde dreutzehen hundert jar darnach in dem newn und fumftzigisten jar an sant Larentzentage."}
{"text": "Ich Andre und ich Augeustein sein brueder, herrn Chunrats sune des Loner dacz Sandt Polten, dem got genad, und alle unser erben, wir verjehen offenlich an dem prief allen den di in sehent oder hornt lesen, das der egenant herr Chunrat unser vater mit unserm guetlichem willen geschaft hat den erbern herrn dacz Sand Polten auf irr oblai ainen zehent dacz Potenprunn, da von im di egenanten herrn und allen unseren vodern furbas alle jarr jerlich ainen jartag begen sullen; und denselbn zehent haben wir von den herrn herwider gechauft umb funf phunt phenning wienner munz, also beschaidenlich: di weil wir inn der funf phunt phenning nicht geben, so sull wir in ain halphunt phenning alle jarr davon dienen, zwir in dem jar: sechzig phenning an sand Merteins tag und sechzig phenning ze osteren; und ze wellem tag wir in der phenning nicht dienen, wer denn richter ist dacz Sannd Polten, der schol in fur dieselben phenning phant antwurten von allen dem gutt das wir haben, mit unserem guetlichen willen, an alleu widered und an alle chlag. Das inn die red stet und unzebrochen beleib, darumb so haben wir gebetten den erbern man herrn Petrein den Wurffel zu den zeiten dacz Sannd Polten, das er sein insigl an den prief gehangen hatt zu ainem warn gezeug diser sache, wand wirr selb nicht insigl haben. Der prief ist geben dacz Sand Polten, nach Christes geburt uber dreuzehenhundert jarr darnach in dem siben und dreissigistem jar, des suntags nach den phingsten."}
{"text": "Ich Seydel purger ze Murawe vnd ich Petrer purger zu dem Nevenmarkt wir veriehen offenleich mit disem prief vnd tuen chunt allen den die in sehen oder hoerent lesen, daz wir von dem erwirdigen fuersten bischolf Chunraden ze Freisingen gewert vnd gericht sein dreizik mark silbers gar vnd gaentzleich die er vns gelten scholt, also beschaidenleichen daz wir, noch vnser hausfrawen, noch vnser erben nimmer mer dehain eischen, noch dehain vordern, noch dehain ansprach gen dem vorgenanten fuersten, noch gen dehainem seinem nachkomen, noch gen dem gotshaus ze Freisingen haben schullen noch enmuegen vmb daz vorgenant silber. Daz in das stet vnd vnzebrochen beleibe, darum geb wir in disen offen prief zu ainem vrchuend der warhait versigelt mit meinem des egenanten Seydels aigen anhangendem insigel, darvnder ich vorgenanter Petrer mich verpinde alle der geluebde di da vorgeschriben sint, wand ich aigens insigels nicht enhan. Der prief ist geben ze Weltz nach Christes geburt dreuzehen hundert iar, dar nach in dem sechs vnd dreizegistem iar, des nahten Mitachens vor Letare."}
{"text": "Wir Niclas von gotes gnaden Apt vnd di Samenunge gemaine des goteshausse vnser vrowen sand Marien der Schotten ze Wienne veriehen vnd tun kunt allen den, di disen brief lesent, horent oder sehent, daz der erber man her Albrecht, ze den zeiten vnser verweser ze Gaunestorf, durch besunder lieb vnd andacht, die er zu vns vnd zv vnserr Kirchen ze Gaunestorf hat, nach vnserm Rat Im vnd allen seinen vordern vnd auch allen den, der almusen er ye enphangen hat, ein Seigerat hat gemachet mit einer ewigen mess, di er in derselben vnser Kirchen ze Gaunestorf gestifftet hat, vnd dartzue hat er von vns gechauffet zwelf schilling geltes vnd vierczich metzen waiczes gulte, der dacz Rueprechtestorf ein phunt gelegen ist, Sechs schilling dinstes vnd Sechtzich phenning malphenning. So sind ir gelegen dacz Wolfpaizzingen dreizzich phenning geltes vnd di viertzich metzen waiczes. Darnach ist ir gelegen ze drauchuelde drei schilling gulte. Vnd darvmbe hat er vns gegeben Sechtzich phunt pfenning wienner monzze, der wir gar vnd gaenczlichen von Im verrichtet vnd gewert sein. Vnd diselben ewigen messe hat er also gestiftet, daz er zu den zwain Priestern, di Im do gewonlich ze haben sind, furbas den dritten Priester sol in siner kost haben vnd derselbe sol alletage ein mess singen oder sprechen auf der zwaier alter einem, sand Peters oder sand Oswaldes, di er auch paide von newen dingen darzue hat lassen machen vnd vor der einem er sein begrebnuss erwelt hat. Vnd darvmbe, daz er denselben dritten Priester, mit dem er die ewigen messe gestiftet hat, dester paz in seiner chost gehaben mege, darvmbe so hat er von vns di vorgenanten gult darzue gechauffet, vnd di hab wir Im mit sambt den Holden gegeben vnd in geantwurtet, ze haben vntz an seinen tot, vnd danne nach seinem tode, ob wir danne di vorgenanten vnser Chirchen ze Gaunestorf selb Inne haben wolten, so sul wir es selbe laisten vnd volfurn in aller der weise, als davor geschriben ist. Ob das aber wer, das wir si furpaz hinlassen wolten, wem wir si danne liezzen, dem solt wir si mit demselben punde vnd mit so ausgenomener rede lassen, also ob wir si selbe Inne hieten, oder ob wir si hinliessen, daz dannach diselb ewig messe mit dem dritten Priester vnd auf der vorgenanten zwaier aelter einem, als davor geschriben ist, gaentzlichen vnd ewichlichen sol behalten werden. Vnd darvmbe, daz dise Sach vnd dicz Selgeraet in aller der mass, als da vor beleuchtet ist, baide von uns vnd von dem vorbenanten hern Albrechtten, vnserm verweser ze Gavnestorf, gaentzlichen behalten werde vnd unzebrochen beleibe, des geh wir baidenthalbe daruber disen brief ze einem sichtigen vrchund vnd ze einer ewigen bestaetigung diser Sach versigelten mit vnsern baiden Insigiln vnd auch mit des vorgenanten herrn Albrechts Insigel. Sein sind auch getzeuge di erbern leut, di hernach geschriben sind, das ist, der Lang Heinrich, der Wolfl von der Ygla, Wernhart der Straicher vnd Leubman sein pruder Pvrger von Wienne, Pitrolf vnser Amman ze Gaunestorf, Chvnrat der Zechmaister, Ott der Ziser vnd Heinrich sein Aidem vnd mit im alle di gemain ze Gaunestorf vnd ander frum lewt genuech, den dise Sache wol kunt vnd gewissen ist. Diser prief ist gegeben, do von Christes gepurd waren ergangen dreuzehen hundert Jar vnd darnach in dem Achtzehenden Jare, an vnser vrowen awent ze der Lichtmess."}
{"text": "ICH Margret weyln Heinreichs des Chundler witib dem Got genad, und all mein erben wier vergehen, daz wier gegeben haben dem gotshaws ze Glunich ledichleich und freyleich unsern weingarten der Chersperger genant ze Toblinch gelegen mit allen den rechten und nuczen alz wier in genozzen haben zu einem ewigen selgerat also beschaydenleich, wer apt des gotschaws ist daz der den vargenanten sol inn haben und sol dem convent jaerleich davan raichen des naechsten suntags nach sand Kathrein tag ein halbs phunt pfenning wienner munzze an alle furczicht, so sol der convent uns und allen unsern varvadern und besunderleich meinen saligen wierten Heinreichen den Chundler und Chunraten den Perawsch den Got gnad einen ewigen jartag begen des nachsten suntages abent nach sand Kathrein tag mit einer gemainen gesungen vigili und des montags darnach mit einer gemainer gesunger selmess unverczogenleich. Geschach des nicht so sullen siw in daz spital gen Steyr ein halb phunt wienner pfenning geben unverczogenlich. Taeten siw des nicht so sol siw wer je statrichter ze Steyr ist darumb noten und nicht mer. mit urchund des priefs versigeltz mit der erbern lewtt Hanseins des Tungizzinger ze den zeiten statrichter ze Steyr anhangunden insigel, darunder ich mich vargenantew Margret und all mein erben mit unsern treiwen verpinden allez daz staet ze behalten daz oben an dem prief geschriben stet. und zu einer ganczen geczewgnuzz mit Heinreichs dez Velber anhangunden insigel in payden an schaden. Der prief gegeben ist do van Christi gepurd warn ergangen drewczehen hundert jar darnach in dem ainz und sibenczigisten jar an dem heyligen auffart tag unsers herrn."}
{"text": "Wir Perchtold von gotes gnaden Probst, Eberhart der Techent, mit sampt der samnvng der Chorhern ze Newnburch verichen vnd tvn chunt allen den, di disen prief horent oder lesent, die nw lebent vnd hernach chvnftich sint daz wir mit veraintem rat vnser samnunge vnser haus ze Enns in der stat, daz gehaizzen ist der Newnburger Chelr vnd daz besvnderleich vnser ober chamer angehoret, lazzen haben ze rechten Purchrecht Vlreichen dem voln vnd seiner chvn vrown Gerdrauden vnd ir paider erben also, daz sev vnserm obern chamerer alle iar an sant Gorgentag da von dienen schullen ein phunt phenning wienner munzze, geschiecht dez nicht, daz sol gepuezzet werden nach der stat recht ze Ens. Dar zv nach vnsrem alten recht sol vnser ober chamerer legen vnd vercigen in das selbe haus alle iar ob er wil fvmfczehen fueder weines, vnd dar an sol im der vorgenant Vlreich oder swer des hauses wirt ist, fuederleich sein vnd guetleichen tun an dem verchauffen des weines. Dar zu swenne ein steur auf di stat wirt geleit ze Ens, so sol der vorgenant Vlreich oder swer ez nach im inne hat, daz selb haus verrichten vnd versteuren, als pilleich ist. Geschiecht dar vber, des got nicht geb, daz daz vorgenant haus verprunne oder von andern Sachen verdurbe, so sol ez der vorgenant Vlreich, oder swer ez nach im besiczet, hin wider pawn mit sein selbes gut. Geschiecht ouch, daz der ober chamerer chumpt hincz Ens vil leicht mit sechs pherten, swaz der da bedarf ze zwein malen, daz sol der vorgenant Vlreich gelten oder swer des hauses wirt ist. Geschiecht aber, daz wir oder iemant vnsrer chorherrn dar chumt, dem sol derselbe wirt gemach schaffen in dem selben haus nach sein selbes ern vnd schuln auch dieselben zern auf ir selbes phenninge an des wirtes schaden. Nv habent auch der vorgenant Vlreich vnd sein chvn vraw Gerdraut vnd ir paider erben mit vnsers obern chamerer hant, der des hauses Stifter vnd storer ist ze dem vorgeschriben recht vnd dienst freye wal dasselbe haus ze verchauffen, ze verseczen, swi si wellent iren frum da mit ze schaffen, vber daz alles swer daz oftgenant haus chauffet, der sol dem vor benanten chamrer geben ein phunt phenninge ze anlait, vnd swer ez verchauffet sol geben dem selben chamerer ain phunt ze ablaitte. Diser sache zu ainer sicherhait vnd ze ainem vrchvnde geben wir disen prief mit paiden vnsern insigeln versigelten. Diser sache sint geczeug, her heinreich von piela, her Stephan der spitaler vnd her Thomas der priester, darnach her wernhart der schiver, Gerunch, hern Choln svn, Dietrich der schiver, herman von freising, Chvnrat, Rudwein, Gundolt vnd ander frum leut genuech. Diser prief ist gegeben ze Newnburch da man zalt nach Christes gepurt dreuczehen hvndert iar dar nach in dem newnten iar an sant Gregorien tag in der vasten."}
{"text": "Wir Chunrat von gots gnaden bischof ze Freisingen veriehen mit disem brief offenlich vnd tuen kunt allen den die in sehent oder horent lesen, daz wier mit vnserm guetem willen die genad getan haben Chuendlein Otachers seligen tahter von Miesperg vnd haben ez geweiset auf den zehent auf Hainreichs des Grazwinchler lehen ze Miesperg daz ez ab dem selben lehen den meraren zehent niezzen schol vnd inne haben ze seinen lebtagen vnd niht fuerbaz, vnd waer daz wier ald vnser nachomen im sechs phunt phenning gaben, so schol ez von dem egenanten zehent gesten vnd dar auf nimmer mer dhain reht iehen noch haben hintz vns noch hintz vnserm gotshaus ze Freisingen noch hintz demselben lehen vnd zehenten, wan vns daz selb lehen vnd zehent gantzleich veruallen was vnd ledichleich von egenantem Chundlein vater vnd ierer geswisterod, also daz si dhain reht dar auf hat noch enhet, an daz wir im daz von sundern genaden getan haben das ez den vorgenanten merarn zehenten niezzen schol ze seinen lebtagen vnd niht furbaz. Dar vber ze .einem vrchund geben wir dem egenanten Chundlen disen offen brief mit vnserm hangunden insigel besigelten. Der brief ist geben ze Vdmaruelt des iars du man zalt von Christs gepuerd dreuzehen hundert iar vnd in dem siben vnd dreizgistem iar, des Freitags vor sand Jacobs tag."}
{"text": "Ich Gundaker von Storchenberk tvn allen den chvnt, die disen prief sehent oder horent lesen, di chvnftik sint vnd noh chvtiftik werdent, daz ich herm vlrich von weidenholtz ein lehen an dem porcz bi Schonenowe, daz im vro Fridriches havsfrowe von hvngerperige hat auf vor mir gegeben, han verliehen ze rehtem lehen vnd bin auch des sin herre vnd sin gewer ze hof vnd ze taidinge vnd swa ich zereht sol. Daz im div red staet von mir belibe vnd vnvercheret, dar vber gib ih im disen prief ze vrchvnd versigelt mit minem insigel. Des sind gezivk Her chvnrat der pharraer von puhel, her Sifrit der pharraer von mekenhoven, Her Ott von Webach, Chvnrat von Sant Jorigen, Merkil vnd diether von der aschach, vlrich von Imperndorf, Chvnrat der holczman, Chvnrat von Ezensdorf, Leutolt sin pruder, vlrich von hartchirchen, Hainrich an dem wege, Chvnrat der taenderlaer. Der prief ist geschriben, do von Christes geburd waren Tovsent iar, driv hvndert iar vnd in dem andern iar."}
{"text": "Ich Perchtold von Pach, chorherr datz Sandpolten, vergich und tun chund allen den di den brief ansehent oder hornt lesen, di nu lebent und hernach chunftig sind, das ich han gehabt in der Wochaw vier phund phennig gult, die mir Andre der Verig dient; derselben vier phund han ich mit wolbedachtem muet und mit guetem willen und rate meiner freunt, ze der zeit do ich das wol getun mocht, geschaft drew phund auf sand Polten gotshaus meinen herren, das di alle jar ewichlich davon begen sullen zwo hochzeit in dem jar von unser frawen. Ich han auch geschaft auf das vorgenant gotzhaus auf die oblai meinen herren ain phunt gelts, das si alle jar ewichlich davon begen sullen meinem vater und meiner mueter jartag. Und die egenanten vier phunt gelts ligent in der Wochaw zwischen Chienstoch und Watstain auf weingerten und auf paungerten, als mirs mein vater lassen hat. Das das geschaft also stat und unzebrochen beleib, so han ich gepeten den erberen herren hern Jansen von Chunring, der auch des guets obrister vogt und scherme ist, das er sein insigil an den brief gehangen hat zu einem urchund und zue einem gezeug diser sach, wand ich nicht aigen insigil han. Der brief ist geben ze Tyrnstain, nach Kristi gepurde uber dreuzehen hundert jar darnach in dem sibenundzwainzigistem jar, an unser frawn tag zder liechtmesse."}
{"text": "Wir Katharina von Gots gnaden abtissin ze Slierbach vnd mit sambt vns der conuent des gotshaws daselbs bechennen mit dem gegenwurtigen brief, das wir mit wolbedachtem mut vnd mit rehter redleicher verainung vnser vnd vnsers conuents versprochen vnd verhaissen haben, wir vnd vnser nachkomen geben vnd auch geben sullen Hannsen dem Juden zu seinen tagen alle iar iarleich drew phunt wienner phenning leibgedings, die wir ym raihen vnd geben sullen halb an vnser Frawntag zder dienstzeit vnd halb ze den Weihnachten an vercziehen ze Slierbach pey vnserm gotshaws von des geschafts vnd hab wegen, die ym die erberr fraw salige Elspett die Hofmundin, der Got genad, geschaft vnd gemaint hatin solicher beschaiden, wann das ist, das er oder sein gewisser scheinbot das vorgenant gelt an den egenanten tagen an vns aischen, das sew vns vnd vnserm conuent iarleich zu den egenanten vristen geben sullen ainen quitbrief besigelten mit ains statrichter ze Steyr aufgedruhtem insigel, wer der je in chunftigen zeiten ist. War aber, das wir ym das obgenant gelt zu yeder obgenanten vrist iarleich nicht awsrichteten vnd gaben, als vor berurt ist, was er dann seins obgenanten gelts nach yettweder obgenanten vrist schaden nam, wie der schad genant wurd, den er pey seinen trewn gesprechen mag, des sullen wir ym ablegen vnd widercheren an all widerred vnd sol er das haben vnuerschaidenleich auf aller vnser vnd vnsers gotshaws hab vnd desselben gelts diensts vnd schaden die dauon bechomen, so er nachst mag an alle irrung vnd widerred mit vnserm vnd vnsrer nachkomen willen vnd wort. Wann auch das war, das er pey dem land nicht war oder wie sich das fuget, das er das egenant gelt nicht vordret oder vordern moht, wann er es dann hin nach zu den egenanten tagen an vns aischt, so sullen wir ym das obgenant gelt, wes wir in nicht awsgericht haben, ausrichten vnd miteinander bezaln in aller der mass vnd rechten, als oben geschriben ist. Ez sol auch der egenanter Hanns oder niempt von seinen wegen von dem der vergangen zeit vncz auf den hewtigen tag, als der brief geben ist, von der vergangen nucz wegen, die wir ym solten geraicht haben, nichts mer vns noch gen vnserm gotshaws darumb ze sprechen haben weder mit reht noch an reht an geuar. Vnd des zegeben wir fur vns vnd vnser nachkomen dem egenanter ten Hannsen dem Juden den brief besigelten mit vnserm vnd vnsers conuents payder anhangunden insigeln, der geben istnach Kristi gepurd drewczehen hundert jar darnach in dem newn vnd achczigisten jare des nachsten Phincz tags vor sand Gregoritag."}
{"text": "Ich Perenger der Vichdorfer vergich offenleich mit disem prief, das mich mein gnaediger herre pyschof Chunrat von Freysingen gewert hat zehen mark silbers gar vnd gaentzleich dar vmb ich Vlreich dem Schreiber purger ze Chostentz mein ros verchauft vnd ze chaufen gab vnd won ich aigens insigel niht enhab, so han ich im ze ainem offen vrchvnd disen prief gegeben versigelt mit her Emchen von Altzay Chorherren ze Freysingen vnd probst ze Wertse vnd mit Goetfritz von Anfeltz insigeln. Wir Emch von Altzay chorher ze Freysingen vnd probst ze Wertse vnd Gotfrit Anfelt vergehent, das wir dur pet Perngers des Vichdorfers vnsere insigel habint gehenkt an disen prief ze ainem vrchvnd der vorgeschribnen werschaft. Dirre prief ist gegeben ze Weltz do von Christes gepurt ergangen warent druitzehen iar, dar nach in dem vier vnt drisgosten iar, des naehsten Maendags nach vnser Vrovwen tag ze herbst."}
{"text": "Ich Wolfganch von Polhaym zu Wartenburch vnd Hans sein sun veriehen offenbar mit dem prief vnd tun chund akken den, di in sechent horent oder lesent, daz vns dy ernwirdigen vnd gaistleichen herren her Ott abpt dacz sand Peter ze Salczburg Albrecht prior vnd aller conuent daselbs zu rechtem leibgeding verliehen vnd lazzen haben zu vnser paider leiben vnd lebtagen ir hub Wishaim gelegen pey Praitenaw in der vogtay mit allem zugehoren mit der beschaiden, daz wir dy vnser lebtag ynn haben vnd nyezzen schullen in aller der mazz vnd rechten, alz si Ott der Purkchartzperger saliger ynn gehabt hat mit vogtay raichen vnd schrannen suchen vnd allen rechten, als her chomen ist, vnd wann wir paid nymmer sein vnd mit dem tod abgen, so ist in ir obgenant hub Wishaim mit allem zugehoren ledig vnd lozz warden, also daz chain vnser erb frewnt oder nachchomen noch anders nyempt von vnsern wegen darauf chain ansprach noch recht nymmer mer haben noch gewinnen sullen in chainerlay weiz an geuard, sunder si mugent da mit wol tun vnd lazzen alz mit andern iren freyen aigen gutern vnd vrbarn nach irer notdurft, waz si wellen. Wir schullen auch dy obgenant hub noch anders nichts darauz noch vnserew obgenant leibgeding nympt andern verchauffen noch verseczen in chainer lay weiz an geuard. Mit vrchund dez priefs, den wir in geben mit meinem obgenanten Wolfgang von Polhaim aygen anhangunden insigel vnd mit hern Reinprechtz von Walse dizeit haubtmann ob der Ens vnd mit hern Veiten dez Anhanger dy zeyt phleger ze Chamer in dem Atergaw auch anhangunden insideln versidelten, di di durch vnserr vleizzigen pet willen an den prief gehangen haben, in vnd allen iren erben vnd nachchomen an schaden, dar vnder wir vns verpinden allez daz stat ze haben, daz an dem prief geschriben ist. Der prief ist geben dez nachsten Mantags nach vnser Frawntag ze liechtmezzen, da man zalt von Christi gepurt drewzechen hundert jar darnach in dem siben vnd achczigistem jar."}
{"text": "Wir Elszbet von gnaden gotts ebtissenne des gotzhus ze Zurich sant Benedicten ordens in Costentzer bistum kunden allen den, disen brief sehent alder horent lesen, daz fur vns kam Cunrat der Wingarter phleger vnd schafner des spitals der siechen ze Raphtzwiller mit vollem gewalt des selben spitals vnd siner oberen, den er hatte, vnd gab vf an vnser hant an des gotzhus stat ain phunt geltes ab des vorgenanten spitals hus, daz gelegen ist ze Zurich vffen Dorf vnd ainhalp stosset an der siechen hus an der Sile vnd anderunthalp stosset an . . Schmidlins hus des sutters, daz erbe ist von vnserm gotzhus, vnd bat vns, daz wir daz vorgenant phunt geltes eweklich ze rihtenne luhen den Bredieren ze Zurich vnd iro hus an ain ewiges liehte, daz vor vron alter brinnen sol, ze rehtem erbe von vnserm gotzhus. Die bet erhorten wir vnd luhen daz vorgenant phunt geltes den Bredieren eweklich ze rihtenne an daz vorgenant lieht ze rehtem erbe, mit der gedinge, daz der vorgenant spital daz vorgenant phunt geltes nit rihten sol, e daz Katherine Rinderharin erstirbet, swanne du erstirbet, so sol der vorgenant spital ald swer daz vorgenant hus ie danne inne hat daz vorgenant phunt geltes eweklich vnd iarliches rihten ze sant Martins tag den vorgenanten Bredieren an daz vorgenant lieht. Sich entzeh och der vorgenant Cunrat der Wingarter phleger vnd schafner des vorgenanten spitals mit vollem gewalt, den er dar zu hatte, an des selben spitals stat alles des rehtes vorderunge vnd ansprach, so er ald su, die danne des spitals phleger sint, dehaine wise gehaben mohtent ald gewinnen an gaischlichem ald an weltlichem gerihte, vnd bant sich dar zu vnd den vorgenanten spital vnd iro nahkomen, wer zesinne des vorgenanten phunt geltes nah rehte fur reht erbe von vnserm gotzhus vnd die vorgenanten Bredier ze versprechenne nah rehte, wa ald wenne su es bedurfent, ob su dar vmbe angesprochen wurdent. Vnd hie vber, daz dis war si vnd state belibe, so geben wir den vorgenanten Bredieren disen brief besigelt mit vnserm offen insigel. Vnd ze ainer meren sicherhait so henken wir der vorgenant Cunrat der spital maister vnd die durftigen des vorgenanten spitals vnseres spitals insigel an disen brief. Dis beschach vnd wart dirre brief gegeben ze Zurich, do man zalte von gottes geburte druzehenhundert iare vnd dar nah in dem ain vnd drisgosten iare, an dem gutemtage vor sant Martis tag."}
{"text": "Wir Herman von gottes vnd des stuls gnaden ze Rome bestater abt des gotzhus ze sante Gallen tun kunt vnd veriehen offenlich an disem brieue allen, die in ansehent, lesent oder horent lesen, das wir den ersamen wolbeschaiden Rudolfen den Mayier von Altstetten vnd die hoflute, die in vnsern hof ze Altstetten gehorent, vmb die stosse vnd mishelli, die su mit anander hettan von erschatzes wegen von den gutern ze enpfahenne nah tode, du in den hof ze Altstetten gehorent, vnd vmb futerhabern vnd vmb ahtagwan vnd vmb mist, gutlich vnd lieblich sament verrihtet haben also, wer stirbet, der hofgut lat, des erben son ain juchhart akkers, als juchhartan da gewonlich sint, von dem selben Rudolfen dem Mayier ald von sinen erben enpfahen mit ainem schilling pfenninge vnd aines mannes mad ouch mit ainem schilling pfenning vnd ain juchhart reban mit zwain schillingen pfenninge alles Kostentzer munse. Man sol ouch dem selben Rudolf vnd sinen erben aller jarlich von ieglicher husrochi, du in den hof ze Altstetten gehoret, geben zwai viertel habern sant Galler messes. Man sol ouch dem selben Rudolfen dem Mayier ald sinen erben die ahschnitter tun, die von alter vffen den gutern stant, vnd son die andern ahtagwan alle gantzlich ab sin. Es son ouch die hoflut vmb den mist gantzlich vnd gar ledig sin von dem selben Rudolfen dem Mayier vnd von sinen erben, wan als vil su im willeklich vnd gerne gebent. Dis vorgeschriben rihtunge hant die vorbenemten Rudolf der Mayier vnd ouch die hoflut alle gemainlich willeklich vnd gern mit ir truwen gelobt iemerme stat ze haltenne an alle geuarde. Vnd ze ainem waren vrkunde vnd ze ainer statun sicherhait der vorgeschriben dinge vnd ouch gedinge henken wir vnser insigel an disen brief. Ich der vorbenemt Rudolf der Mayier von Altstetten vergih offenlich an disem brieue fur mich vnd fur alle min erben ainer gantzer warhait aller der vorgeschriben dinge vnd ouch gedinge vnd henk ouch ze ainer merun sicherhait der selben dinge min insigel an disen brief. Der geben ward ze sante Gallen in der stat, do man zalte von gottes geburt druzehenhundert jar, viertzeg jar, darnah in dem andern jare, an sant Oswaltes tage."}
{"text": "Ich Katrey hern Meinharts witib von Poting, dem got genad, vergich an disem prief allen den, di in sehent oder horent lesen, daz ich mit verdahtem muet und zu der zeit, do ich ez wol getuen macht, und mit meiner sun hern Meinharts von Poting, Fridreichs seins prueder Alram seins prueder und meiner aydem Hertweigs des Lochler und Chunrats von Meylenstorf gunst und gutleichem willen han meiner tochter Agnesen, di geystleich worden ist in dem frawnchloster ze Chotweig, meins vreyen aygens und iers rechten eribtayls gegeben zway pfunt gelts, die gelegen sind auf drin lehen in der grafschaft ze Lengpach an der Widem in dem Aentzeinspach auf einem lehen sechs Schilling pfenning, halb an sand Gorgentag und halb an sand Michhelstag, ze Reychpotenpach auf einem leben funf Schilling an sand Michhelstag, datz den Paltramen auf einem leben funf schilling an sand Michhelstag. Di vorgenanten gult, als vor geschriben stet, han ich gegeben meiner tochter Agnesen ze pezzerung ierr pfruent also beschaidenleich, daz ich und mein erben dieselben dreu lehen und swaz dorzu gehort, schullen innehaben und di vorgenanten zway pfunt gelts innemen, swer der altist unter meinen sunen ist, und meiner tochter raichen unverzogenleichen ain pfunt an sand Gorgentag und ain pfunt an sand Michhelstag. Wir schullen auch daz guet und di holden an nichten beswaeren nuer, daz wier ez innehaben und schiermen schullen, diweil mein tochter lebt, dem guet an schaden. Ez schol aber mein genediger herre abt Wulfinch ze Chotweig und sein nachchomen der dreyr lehen und swaz dorzu gehort, Stifter und storer sein, diweil mein tochter lebt. Und swanne si nimer ist, so sind diselben dreu lehen und swaz dorzu gehort, ze veld und ze dorf, gestift und ungestift, versuecht und unversuecht, wie daz genant ist, und auch di zway pfunt gelts, di dorauf gelegen sind, dem gotshaus und der aptay ze Chotweig mit vogtay und nutzen und mit allen rechten ledig warden, als ein vreyz aygen an alleu mein und meiner erben widerred und ierrung. Dorzu schullen wier des guts und swaz dorzu gehort, als vor geschriben stet, scherm und gwer sein fur all ansprach, als aygens recht ist und des landes ze Osterreich. Und doruber zu einer bestetigung gib ich disen offen prief fur mich und fur all mein erben mit meiner sun insigel hern Meinharts, Fridreichs und Alrams und meiner aydem Hertweigs und Chunrats insigeln, di mit sampt mier des guets scherm und gweren sind, als vor geschriben stet. Und ist der prief gegeben, do man zalt von Christes gepuerd dreutzehen hundert jar dornach in dem siben und viertzkisten jar an unser frawntag ze der liechtmesse."}
{"text": "Ich Philip der Stauffenperger und ich Jans Premsser und ich Rennwart Salhatobler und die ander gemainlich ze Veldchirchen di von unsern herrn von Walse habent lehen und purchrecht verjehen fur uns und fur unser erben und tun chunt, daz wir und unser erben von unsern genedigen vrawen ze Pazzaw haben ain holtz haizt un dem obern Hart und leit in Veldchircher pharr von dem Herenstain zeriht abhin in den Posenpach und an di lantstraz di da gat von Perchaim hinauz und an Oberndorffer holtz, und haben daz ze rechtem erb reht alz erbreht reht hat zu sehzehen gutern di allu bey ainander ligent ze Veldchirchen in dem dorf und sol auch jedlichs gut alz guten nutz an dem vorgenantten holtz haben alz daz ander, und sullen in auch ellu jar jerlichen davon dienen allweg an sant Jeorien tag sehzig phenning alter wiener phening, und dez selben dienstz sol under den sehzehen guten ye ains alz vil geben alz daz ander, und wer daz in der vorgenant dienst nit an sant Jeorien tag geraicht wurd alz vorgeschriben stet, so hant si oder ir amptlawt vollen gewalt und mit unserm gutlichem willen uns darum phenden und noten in dem vorgenantten dorf und tun daran wider uns nit noch wider unser herschaft noch wider daz lantgeriht noch wider nieman, si sullen auch dez vorgenantten holtz unser und unser erben reht gewern sin, wer auch daz daz vorgenant holtz geraitt wurd und ob ainer auz sinen tail achcher machet oder vihwaid oder wie im geschult, dannoch sullen unser vorgenant vrawen iren dienst haben von den guten alz vorgeschriben stet. Daz in die red stet und unzerbrochen belip darum gib ich Philip Stauffenperger und ich Jans Premsser und ich Rennwart Salhatobler geben in den brief versigelt mit unsern insigel di ellu daran hangent und auch nit verrer dann jederman besunder um sinn gut und pind sich auch jedlicher besunder mit sinen erben und mit sinen trewen hinder sin insigel alles war und stet ze halten daz vorgeschriben stet. so pinden wir uns di ander all gemainchlich die lehen und purchrecht habent ze Veldchirhen und tail an dem holtz hinder Stephan dez Holtzmans insigel der ze den zeiten purgraf ist gewesen ze Autemshain, mit unsern trewen alles war und stet ze halten daz vor geschriben stet, und auch nit verrer dann fur sinn gut. so pinden wir uns dann all gemainchlich jederman um sinn reht hinder Chunrat insigel von Werssenwerch der ze den zeiten purgraf und lanthrichter ist gewesen ze Werssenwerch. Do daz geschah do zalt man Christes gepurd drutzehen hundert jar und darnach in dem zway und sehzigosten jar ze weyhenehten in den viren."}
{"text": "Allen den, die disen brief ansehent, lesent oder horent lesen, tun ich Wilhelm von Brahsperg kunt vnd vergich offenlich an disem brieue fur mich vnd fur alle min erben, won der erwirdig min gnadiger herre von gottes gnaden abt Herman des gotzhus ze sant Gallen mit erberer guter kuntschaft, der man billich globen sol, mich bewiset hat, das du burg ze Brahsperg burglehen vnd burggesaz ist von dem gotzhus ze sant Gallen, davon han ich die selbun burg ze Brahsperg ze burglehen vnd ze burggesaz enpfangen von dem vorgenemten minem herren abt Herman. Ich han och mit guter vorbetrahtung willeklich gesworn ainen gelerten aid ze den hailigen mit vfgehabner hant, minem vorbenemten herren abt Herman vnd sinen nachkomen, wele denn abt ald pfleger des gotzhus ze sant Gallen ist, ald dem cappitel gemainlich, ob kain abt ald pfleger da war, mit der selbun burg ze Brahsperg an alle geuarde getrulich ze wartenne vnd su in die selbun burg ze lassenn vnd darus vnd allu du ding ze tunne, du ain burgman sinem herren von reht von sinem burggesasse tun sol. Vnd ze ainem waren vrkunde vnd ze ainer staten sicherhait aller der vorgeschribenen dinge henk ich Wilhelm von Brahsperg da vorgenemt fur mich vnd fur alle min erben min insigel an disen brieue. Der geben ist in der stat ze sant Gallen, an der nahstun mitwuchen nach sant Gallen tag, in dem jar, do man zalt von gottes geburt druzehenhundert jar vnd dar nach in dem funfzigosten jare."}
{"text": "Allen den, die disen brief ansehent, lesent alder horent lesen, tvn ich Sophie hern Frideriches des Tvmben von Nuwenburch efrowe kvnt vnde vergihe offenlich an disem briefe, das ich nach miner frvnde rat vnde miner voigte grafen Hvges mines bruders vnde hern Swiggers des Tvmben willen vnde henden den wingarten ze dem Aichholtze vnde Haynriche Hanekamp ze Bernanc vnde zwo gucharte akers vnder dem wingarten, die minem vorgenanden ewirte her Friderich ze taile wrdent, vnde minen vnde miner kinde tail der holzer ze den Henkelen vnde der auwe, dv da haisset in Diken Auwe, dem erbern rittere hern Rudolfe von Roschach han ze kophene geben rehte vnde redelich vnde vor reht aigen vm sibene vnde fvnfzich march lotiges Silbers Chostenzer geweges, die ich enphangen han vnde in minen vnde miner kinde nvtz komen sint. Vnde solen ich vnde min vetter grafe Rudolf von Montfort dvnbropst vnde phleger des gotzhuses ze Cur vnde min vorgenander bruider vnde voigt grafe Hug vnde vnser erbon des vorgenanden her Rudolfes von Roschach vnde siner erbon der vorgenanden guter weren sin nach rehte, swa si es bedurfent an gaischelichem vnde an wetlichem gerihte, vnde solen ouch in dv guter vertigen mit minen kinden, swenne si ze irn tagen komt. Vnde haben dar vm dem vorgenanden hern Rudolfe vnde sinen erbon ze ainer sicherhait vnde gewishait der vorgeschribenen werschaft vnde vertigvnge ze gisel gesetzet die erbern rittere hern Gotzwin von Nenzingen vnde hern Konratte von Richenstain, Sigelin von Richenstain, Gerunge von Notigenstain, Haynriche von Rancwil vnde Vlin Walthers. Vnde wer es, das es ze stose kern, das der vorgenande her Rudolf alder sin erbon der vorgenanden werschaft alder vertigungen bedorften, so son wir wem vnde vertigen, als vor geschriben stat, tette wir das niht, so sol er oder sine erbon, ob er enwere, die vorgenande gisel manon, vnde sont inen die laisten ze Veltkirch in der stat in aines offenen wirtes huse, als sitlich vnde gewonlich ist, alle die wile in die vorgenanden guter niht gevertiget sint, als vorgeschriben stat. Wer ouch, das der vorgenanden gisel dehainer abe giege von dehainer schlahte sache, so sont wir ainen andern als gewissen gisel setzen an des stat inwendic ainem manode, tette wir das niht, so sol der vorgenande her Rudolf alder sine erbon die vorgeschriben gisel alle manon, vnde sont inen die laisten al die wile wir inen den gisel niht gesetzet vnde gegeben haben. Dirre dinge gezuge sint die erbem rittere her Vlrich von Empz, her Vlrich von Nidegge, her Vlrich von Montfort, her Johannes von Bodeme, her Haynrich von Schellenberg, her Rudolf von Bludvnz vnde ander erber lute genuge. Wir die vorgenande Sophie, grafe Rudolf vnde grafe Hug haben ouch gelobt, den vorgenanden giselen allen den schaden abe ze tvnde, den sie iemer gewinnent von der vorgeschriben giselschaft. Vnde das ditz alles stete vnde ane Widerrede belibe, so gib ich die vorgenande Sophie min insigel an disen brief vnde bitte die vorgenanden minen .. vetteren vnde mine .. voigte, das sie ouch ir insigel an disen brief geben ze ainem gewissen vnde waren vrkunde der vorgeschribenen dinge. Wir grafe Rudolf vnde graf Hug von Montfort vnde her Swigger der Tvmbe die vorgenanden geben vnser insigel an disen brief durch der vorgenanden Sophien beten willen vnde ire kinde ze ainem gewissen vnde warem vrkunde aller der dinge vnde gedinge, so hie vorgeschriben stant an disem briefe. Ditz beschach vnde wart dirre brief geben ze Veitkirch in der stat, do man von gottes geburte zalte drvizehenhundert jare, dar nach in dem sehszehendem jare, an dem frigetage nach sant Gregorien tage."}
{"text": "Wir Albrecht von gotes genaden, herczog ze Ossterreich, ze Steir, ze Kernden, vnd ze Krain, Graff ze Tyrol zc. enbieten vnssern getrewn, dem Richtter vnd dem Rat ze Enns vnsser gnad vnd alles gut, wand vns von ewrn wegen furgelegt ist, wie ew vnd vnsser Stat daselbs ze Enns nicht nuczleich sey, daz pier da ze prewn ynner der Stat so vil, als man endher getan gemachet da hat , davon enphelichen wir ew ernstleich, daz ir mit gutem Rate gedenchet, vnd betrachtet, mit wie vil pier ze prewn di Stat da genuge habe nach gelegnhait der Stat vnd des landes, vnd daz also westellet vnd vestichleich seczet ze halten, vnd nicht anders, wenn wir daz ernstleichen maynen, vnd wer auch wider diselb ewr ordenung vnd ewr geseczde tate in dhainem weg, den wolten wir gar swerleich darvmb pessern, geben ze wienn am phincztag nach sand lucein tag anno domini Millesimo trecentesimo Septuagesimo sexto."}
{"text": "Ich Elzpet di Neundorfferin und ich Margret die Cheuschin ier gespil, wier veriehen und tuen chunt allen den, di den prief lesent oder hoerent lesen, di nu lebent oder hernach chunftich sind, daz wier mit guetleichen willen und mit verdachten muet und zu der czeit, do wier iz wol getuen machten, recht und redleich gemacht und geschaft haben, lauterleich durch got und durch unserr sel willen und durch aller unserr vodern sel willen und ze trast allen gelaubigen selen, nach unserr paider tode den erbern gestleichen herren den pruedern ze Paden sand Augenstins orden unsers ledigen und unverchumerten guetes einen weingarten, den wier haben gechauft um unserr ledigz guet und leit an dem Flachen Hord ze nast oberthalb des weingarten, der di czeit was Georgens in der Helle, van dem man dienet alle jar cwainzich phening und nicht mer an sand Michels tag dem erbern edeln herren hern Jansen dem iungen van Puechaim, hern Hainreichs sun van Puechaim, dem Got genad, also beschaidenleich, daz di egenanten prueder den vorgenanten Weingarten unverchumert schullen behalten ewichleich pei irm chloster mit allem den rechten, als wier in puerchrechtes gewer und nuzz gehabt haben, und schullen uns dorum begen einen ewigen jartag alle iar des nasten mantags nach Unser Wrauen tag zu der Liechtmess des obendes mit vigili und des morgens mit selamtt und mit anderm gepett, als irs ordens gewanhait ist, und schullen auch des selben tags, als man uns heget den iartag, di zu den czeiten prial und schaffer sind irs chlosters ze Paden, der samnung der prueder all geman einen mal pezern ir phrent mit ezzen und mit trinchen, also daz si unser dester pazz und vleizichler gedencht , und schullen den zu dem selben mal allen den pruedern, di zu den zeiten dohaim sind in irm chloster ze Paden, igleichen prueder, der priester ist, drei phenning gebn Wienner munz und igleichen, der nicht priester, czwen. Wan aver si daz nicht tuent, als vorgescriben stet, so schulen di pruder irs ordens, di Augustiner ze Wiennen, sich des vorgenanten weingartens underwinden und in furbaz behalten an all widerred mit dem selben rechten, als er den pruedern ze Paden geschaft ist, und daz selb do van begen, daz vor gescriben stett; iz sei dan so vil, ob di egenant prueder ze Paden ze hant ervollen an all aufschub, waz si versamt habent, donach und man seu ermant mit irm prief, so schol in der vorgenant weingart beleiben. Und daz daz gescheft also stett und ewig beleib, wan wier vorgenanten Elzpet di Neundorfferin und Margret di Cheuschin nicht aigener insigel haben, dorum so geb wier in disen prief zu einer ewigen urchuend diser sach, verinsigilt mit der erbern herren insigel hern Wilfings van Scheichenstain und hern Dietreichs van Ebental, di des geczeug sind mit irn insigell. Iz sind auch des geczeug ander fruem leit genueg an insigel, den di sach chunt ist. Der prief ist gegeben nach Christes gepuerd uber dreuzzehen hundert iar darnach in dem neun und vierzgisten iar, an sand Jacobs tag des merern in dem arn."}
{"text": "Ich grave Friderich von Toggenburg vergihe offenlich an disem brieve vmb alle die geltschvlde, so die erbern wisen manne . . der burgermeister . . die rate vnd . . die burgere gemeinlich der stat Zvrich minem vettern seligen graven Kraft von Toggenburg vnd mir von sinen wegen vntz vf disen hvttigen tag, als diser brief geben ist, gelten solten, es were von rechter geltschulde oder von cinsen ald von welher leije sache wegen si mir schvldig waren, daz ich des alles lieplich vnd gvtlich von in gewert bin. Vnd sagen si vnd ir stat vnd ir nachkomen fur mich vnd fur min erben vnd nachkomen dar vmb gantzlich vnd aller dingen ledig vnd los. Were aber, daz hie nach hinder mir oder hinder minen erben von der geltschvlde wegen dekein brief fvnden wurden, die svln gantzlich tot vnd ab sin vnd ensvln furbasser enkein kraft mere haben. Vnd hier vber ze einem waren vrkvnde so gib ich den burgern von Zvrich disen brief mit minem insigel offenlich besigelt. Dirre brief wart geben Zvrich, an dem nechsten cinstag vor vnser frowen liechtmess des jares, do man zalte von gottes geburte druzehen hvndert vnd viertzig jar vnd dar nach in dem vierden jare."}
{"text": "Wir G. von gotes genaden bischof ze Frisingen veriehen etcet. daz wir vnser haus daz gelegen ist in dem hindern ort vnsers hous ze Wienne vnd ze der einen seiten triffet gen dem graben, gelazzen vnd geantwert haben dem erbaeren manne meister Heinr. dem artzt von der Newen stat vnd siner havsfrowen frowen Alh. als ez ietzvnt gepawen ist vnd begriffen hat, vnd dar zv in den hindern hof von dem alten cheller nah der leng zehen ellen vnd von der maur die triffet an meister Michels haus entwerihes in den hof zwelf ellen, also daz der selb meister H. vnd sein vorgenantev havsfrow ze ir lebtag daz selb vnser havs mit dem vnd wir vor dar zv benant haben, inne haben vnd niezzen suelen vmb einen genanten zins den si iaerchleich vns vnd vnserm gotshaus da von gebent, zwelf schilling Wienner pfenning, die sulen si geben allev jar ze Weihnachten ein halb pfvnt, ze Pfingsten ein halb pfvnt und ze sant Michels tag ein halbs pfvnt. Ez hat auch der vorgenant meister H. vns gelobt auf daz selb haus vnd die hofstat ze pawen vnd ze mauren xxx phvnt Wienner pfenning, vnd weil er doh der selben pfenning niht zehen pfvnt an gelegt hat, so sol er vnd sein hausfrow geben den alten zins. Swenn auch die selben zwen leib ab gesterbent oder niht ensint, so gevelt daz offt genant haus ledichleich vnd gar wider an vnser gotshaus mit allem dem daz dar auf gepawet ist, vnd swaz fuerbaz an dem haus geschiht von vngelueche, von prant oder von val, daz sol der vorgenant meister H. oder sein hausfrowe pezzern vnd wider pringen vor ir selbes gut. So sulen si auch nah der alten gewonheit, swenn wir oder vnser erbaer ratgeben ze Wienne sein, von dem haus in vnsern hof leihen zwai pette, vnd swenn si den zins als vor begriffen ist, versitzzent vnd niht gebent, so sulen si dulten dar vmb allen den schaden der get nah purchreht in der stat ze Wienne. Auch dient man sehs pfenning von dem vorgenanten zins ze purchreht hintz Georin in dem selben hof allev iar. Datum Wienne M. CCC. XII., in die apostolorum Symonis et Jude."}
{"text": "Ich Philipp und ich Fridreich wir prueder di Hagnawer und all unser eriben verjehen und tuen chunt allen den di disen prief lesent oder hoernt lesen, das wier mit guetleichem willen und mit verdachtem muet, ze der zeit do wir ez wol getuen machten, haben gelubt mit unsern trewn, das wier und all unser eriben an dem haus in der stat dacz Sand Poelten an dem Milich markcht, das der erbaer her probst Hainr. mit gunst aller der sammung des gotshaus dacz Sand Poelten unser swester Margreten verlihen hat, zu iern tagen und auch nach ierm tod an dem selben haus und auch an den phenningen di dar umb gegeben sind oder dar auf verpaeut werdent dhain recht noch dhain ansprach nicht haben schuellen, wand was unser vorgenante swester auf dem selben haus uber ain phunt gelts, das si da von dienn schol alle jar dem vorgenanten gotshaus, schaffen oder stiften mag durich ier sel willen der vorgenanten sammung desselben gotshaus, nach rat herrn Otten unsers prueder chorhern dacz Sand Poelten, daz ist unser gueter will an alle widerred. Das dise red staet und unzebrochen beleib, dar uber geb wir ich egenanter Philipp und ich Fridreich wier prueder die Hagnawer dem gotshaus dacz Sand Poelten disen gegenwuertigen prief versigelten und bestaetigten mit unsern paiden aigen insigeln ze ainem offen uerchuend und zu ainer staeten sicherhait diser wandlung. Diser sachh sind auch gezeug: her Ulr. der Toczenpekch, her Goetfrid der Sebekch, Rudolf der Sesnagel, Seifrid und Stephan unser vetern und ander piderb laeut, den die sachh wol chunt ist. Diser prief ist geben nach Christi gepurd uber dreuzehen hundert jar dar nach in dem dreizzigistem jar, an dem sunnebent tag."}
{"text": "Ich Pergner vrleugs sun von Drosendorf vnd alle mein Erben. vergehen offentleich an disem prief allen den di in sehent oder horent lesen die nu lebent vnd hernach chunftig sint das wir nach Rat vnd Weisung vnser genedigen herren hern Eberhartz vnd hern hainreichs von walse zv den zeiten hauptleut ze Drosendorf vnd nach Rat vnser besten freund di Ansprach vnd alle dev Recht dev wir gehapt haben an dem zehenthof datz Hard den wir heten von sant Jeorgen Gotzhaus ze hertzogenburch vnd wir des ein vrchund heten von dem selben Gotzhaus freuntleichen vnd guetleichen verzigen vnd aufgegeben haben dem Erbern gaistleichen herren Probst Seyfriden vnd der Samnung gemaincleich des vorgenanten Gotzhaus ze Hertzogenburch also das wir furbas hintz dem egenanten Zehenthof noch hintz allen den zehent. noch hintz alle dev. daz dar zv gehort hat wie so daz genant ist. Nymmer mer chain ansprach gehaben schullen, wann der vorgenant herre der Probst vnd dev Samnung des egenanten Gotzhaus allen irn frumen schaffen schullen mit dem vorgenanten hof vnd mit alle dev vnd dar zv gehort mit versetzen mit verchaufen wie iz in aller best fuegt ann all hindrung vnd an allen irsal. wann der vorgenant hof vnd die zehent mir vorgenanten Pergner vnd meinen erben ganz vnd gar vergolten sind, vnd di vorgenanten vrchund auz meiner gewalt dem egenanten herren dem Probst vnd der Samnung gegeben han. Das die red stet vnd vnzeprochen beleib wanne ich aygens Insigels nit enhan Dar vmb so han ich gebeten die Erbern mein genedig Herren hern Eberhart vnd hern hainrich von walse ze Drosendorf, das si dem vorgenanten herren dem Probst vnd der Samnung disen prief besteten vnd versigeln mit irn anhangunden Insigeln zv einem waren vrchund vnd zv einer gantzen sicherhait der vorgeschriben sache. der vorgenanten wandlung ist zeug Herman Gremel ze den zeiten Purgraf ze Drosendorf mit seinem anhangunden Insigel. Der prief ist geben nach Christes geburd vber dreuzehenhundert jar vnd dar nach in dem ains vnd fvnfzigistem jar des Samstags vor mitteruasten."}
{"text": "Ich chunrat von gotes gnoden abbt von Seitensteten, vergich al den disen brif ansecht. di do sint oder noch chunftig werten. daz Hainrich der Wagner und sein bruder Wernhardein chlain lechen hawent gehabt. vnd daz selb lechen vor mir chunrat abbt ze seitensteten wider geneut izt. dz sew hawent datz achehaim mit meim insydel. vnd von dem vor genanten lechen dient man segkig phening neur an vnser vrowen tag. vn phunfzig phenig an sant Mertinstag vnd ocht chez. vnd dem amman zechen phening. vnd phunz in dz mal. swelcher zeit man den diest versitzet, so beleib man dez nesten tages dor noch segk phening ze wandel. vnd auf trey virzechen tag sechs shilling, vnd dz vor genant lechen shuln sev niem verchafphen. er gehoer den zu dem gotes hauz hincz seitestete, vn shulnauch stet sedelhefftig do wesen. vnd hof vnd hauz do hawen auf dem selben lechen."}
{"text": "Ich Alber der Hager und ich Margreth sein hausfraw und ich Vlrich der Reicholtsperger und ich Elspet sein hausfraw und all unser erben und ich Michel der Paulanter und meine geswistret vergehen allen den die den brieve sehent, lesent oder horent lesen, die nu lebent oder hernach chunftig sind, das wir mit wolbedachtem muet und gunst aller unsrer erben, zu der zeit do wir es wol getuen mochten, verchauft haben unsers frein aigens an zehen funfzehen schilling gelts das da gelegen ist datz dem Cherglein auf ainem lehen, und ze Eschenaw auf einer hofstat, und in dem Dorflein auf ainer hofstat und auf ainem paungarten und auf einem chrautgarten, und vor in dem Chrewspach auf ainer hofstat dem erbern ritter hern Wulfing dem Veyrtager und frawn Chunczen seiner hausfrawn und ir baider erben umb zwai und dreissig phund phening wienner muns, der wir ganz und gar gewert und gericht sein. Wir seczen uns auch des vorgenanten guets ich vorgenanter Alber der Hager und ich Margreth sein hausfraw und ich Vlrich der Reicholtsperger und ich Elspet sein hausfraw und ich Michel der Paulanter und meine geswisteret ze scherem und ze gewer fur all ansprach, als aigens recht ist und des lands recht in Ostereich. Welherlai schaden si an dem vorgenanten guet nemmen, den si oder ir erben sagen mugen pei iren trewn, den lub wir in abzelegen pei unsern trewn, und sullen si das haben auf all dem gut das wir haben in dem lande ze Ostereich oder wo wir es haben, wir sein lebentig oder tod. Das die red stat und unzebrochen beleib, dar uber gib ich egenanter Alber der Hager und ich Vlrich der Reicholtsperger den brief versigelten mit unser baider insigil, und ich Michel der Paulanter verpint mich under meins ehaim insigil Alber des Hager, wann ich aigens insigil nicht hab, das alles stet ze haben das vorgeschriben stett. Der sach sind gezeugen: Werenhart von Od mit seinem anhangunden insigil und Hainrich von Tannen mit seinem insigil. Der brief ist geben nach Christi geburde dreuzehenhundert jar darnach in dem dreiundfunfzigisten jare, an sand Jorgen tage."}
{"text": "Ich Cunrat der Stosser ain frie lantrihter in der Piers von mines genaedigen herren des Roemschen kung Wentzlaus gwalt vnd von des hochgebornen fursten vnd herren genaden hertzog Lupolt von Oesterrich tun kunt mit disem brief, das fur mich kam fur offen gebannen geriht an dem tag, als der brief geben ist, der ersam frumm man Eglolf von Rosenberg Eglis saelgen sun von Rosenberg vnd du ersam frow Vrsel sin elichu husfrow von Amptz des vesten ritters tohter hern Vlrichs von Amptz des eltern mit irem fursprechen dem erbern man Hansen Schoennow vnd ofnotunt da vor geriht vnd sprachent also, es waeri vormals da zu kumen, do der vorgenant hern Vlrich im die vorgenant sin tohter Vrsulun gaebi, do verhiess er im aht hundert guldin ze hainstur, der si och gar vnd gaentzlich gewerot waerint, mit saemlicher gedingt vnd beschaidenhait, das si sich gen dem vorgenanten hern Vlr vnd andren sinen kinden, ir sigi lutzel oder vil knaben oder tohtra, alle ir vodrung vnd ansprach vnd aller reht, die si moehtint han von vaetterlichem vnd muterlichem erb, wie das genant waeri, an allem sinem gut, es sigi liggentz oder varentz aigen oder lehen, an welen stuken das waeri, vnd weltint das gen im volfuren, wie kraft vnd maht soelti han vnd im notdurftig waeri vnd reht, vnd waerind des willig zetund, do fragt ich vmb, do ward ertailt mit gmainer vrtail, das der vorgenant Eglolf von Rosenberg die vorgenant sin elich husfrown Vrsulun mit dem vorgenanten fursprechen Hansen Schoennow ze drin malen vs furti vf des richs strass nah anander vnd da na ir erfuri, ob si das entzihen wilklich vnd vnbetwngelich taeti vnd och das mit sinem willen geschaehi, vnd saiti er, das si es wilklich vnd vnbetwngelich taeti, das hetti wol kraft vnd maht vnd waeri reht, vnd do das also ertailt ward, do volfurt der vorgenant Eglolf von Rosenberg das mit der vorgenanten frown Vrsulun vnd och mit dem egenanten fursprechen, wie vrtail vnd reht gab vnd vor mit worten beschaiden ist, vnd sprach, das es sin guter wille waeri vnd das si es wilklich vnd vnbetwngelich taeti, vnd do das geschah, do entzeh sich der vorgenant Eglolf vnd och du vorgenant frow Vrsel aller ir reht vordrung vnd ansprach zu allem gut, als vor beschaiden ist, von vaetterlichs vnd muterliches erbes wegen, wie das genant waeri, in min des vorgenanten lantrihters hand vnd vs miner hand in des vorgenanten herr Vlr von Amptz hand vnd gewalt vnd gabend fur sich vnd ir erben im vnd den andren sinen kinden, ir sigi lutzel oder vil, alle vorgenanten sach vnd stukh vff mit allen worten werken getaeten vnd mit aller kraft, so da zu notdurftig ist von gwonhait vnd von reht, also das si noh ir erben noh niement von iren wegen den vorgenanten hern Vlr von Amptz noh aendru sinn kind noh ir erben an vatterlichem vnd muterlichem erb zu allem sinem gut, wie das genant waeri vnd vor beschaiden ist, nummer me geirren noh bekrenken sond noh da zu noh dar an kain vordrung noh ansprach nit me haben sond von dehains rehten wegen weder vf gaistlichem noh weltlichem geriht noh an kainen stetten, wa es in zeschaden kumen mohti, vnd do dis alles also ergie, wie reht ist vnd ertailt ward, do mutot der vorgenant hern Vlrich von Amptz mit sinem fursprechen Cunr. Rimpach lantschriber im vnd sinen kinden den andren vnd iren erbun aines briefs dar vber von disem geriht vnder dis gerihtz insigel vnd och vnder der nahgeschribner insigel, der och mir in mit gemainer vrtail ertailt ward ze gebent. Des ze urkund vnd warhait henk ich dis gerihtz insigel an disen brief. Ich Eglolf von Rosenberg vnd frow Vrsel baidu hie vorgenant vergehind alle vorgenant sach vnd stuk war ze haend an geuaerd, des ze merer sicherhait henkint wir vnsru insigel an disen brief, won vns das och ertailt ward zetund. Da zu hand si gebetten Hansen Schoennow vnd Cunr. Rimpach baid fursprechen hie vorgenant, das die iru insigel och gehenket hand ze ainer zugnust in selber an schaden an disen brief, won in das och ertailt ward zetund, waeri aber, das dir brief gebresten gewnni, an welen sachen das waeri, das sol dem vorgenanten hern Vlr von Amptz vnd sinen kinden den andren oder iren erben nit zeschaden kumen, won das er inen dennoht kreftig vnd gut sol sin an allen stetten, wa es in notdurftig ist vnd sin bedurfent. Vnd ist dir brief geben ze Lindow vor lantgeriht mit vrtail vnd mit reht an der midkun nah sant Waltburg tag des iares, do man zalt von gotes geburt druzehenhundert jar, dar nah in dem vierden vnd ahczigosten jar."}
{"text": "ICH Ruger der Tanrein und ich Jans und ich Peter sein sun wir vergehen, daz wier dem erwierdigen geistlichen herren probst Fridreichen ze Walthansen und dem conventt gemaindlich daselbs und allen iern nachchomen allen jar dienn schullen an sand Cholmans tag in iern hof ze Chrems zwellf schilling wienner phenning und nicht mer von ierm weingarten gelegen am Gebling den si uns lazzen habent zu unser obgenanten drein leiben, und des ze einer pezzern sicherhait haben wir in dafur versaczt ze rechter ebentewer mit unsers perchmaisters hant Ortleins des Stains under den Weinczurln unsern weingarten genant der Luz und gelegen im Taillant, dez ein halbs jeuch ist davon man all jar dient ze purchrecht an sand Michels tag dem obgenanten perchmaister fumf wienner phenning und nicht mer also weschaidenlich, wenn wier in die obgenanten czwelef schilling nicht dienten auf den egenanten tag ze hant, so hat sich in der egenant unser weingart der Luz die ebentewer vervallen ledichlich mit sampt ierm weingarten am Gebling an all widerred. War auch daz wier die egenant ebentewer den Lutz vor not musten oder wollen hingeben, daz schullen wier tun mit ierm wissen und willen und schullen in zehant ein ander ebentewer seczen daran si wol genugt in all dem rechten als vor geschriben ist. Wier mugen auch all unser recht daran wol verchauffen verseczen geben wem wier wellen mit ierm guten willen und an ier schaden. Wenn auch der lest under uns obgenanten drein leiben abget mit dem tod wie der den egenanten weingarten am Gebling leit ze welher czeit daz im jar ist er ste mit wein oder an wein, also schullen sie sich sein ze hant undercziehen an all unsrer vreunt und erben widerred und ierrung. Und seind wier nicht aigner insigel haben noch unser egenanter perchmaister auch dhains hat, haben wier gepeten die erbern mitsampt dem perchmaister hern Ruprechten ze Gerestorf zder czeit veldrichter und hern Nyclan von Weyttra zder czeit judenrichter ze Chrems, daz si ierew insigel an den brief gehangen habent. Der geben ist an sand Cecilien tag nach Christi gepurd dreuczehenhundert jar darnach im sechs und sechczigistem jare."}
{"text": "Ich Hainr. der Waibel von Wattenberg ain vrige lantrihter ze Schatbuch tun kunt, daz fur mich kom an den lantag ze Schatbuch der mithen vor sant Vlr. tag die erbaren wisen lut Bilgri der Spiser burgermaister ze sant Gallen vnd Hans Schulmaister vnd Herman Spanhart burger ze sant Gallen vnd battend in zerfarend an ainer vrtail, ob man in it billich lesen solt ir brief vnd hantfestinan, die si hant von kungen vnd von kaisern sunderbar von kaiser Karllen von Rom, das ward ertailt, der brief gelesen wart vnd stund also, das si die genad vnd frihait hant von kungen vnd von kaisern sunderbar von kaiser Karllen von Rom, daz nieman kainen ir burger triben noch laden sol vf dehainen lantag noch vff kain weltlich geriht, wan das mangelich daz reht suchen vnd nemen sol von den burgern von sant Gallen ze sant Gallen in der stat vor iro richter, war aber daz dar vber jeman, wer der war, ainen burger oder mer trib oder ludi vf dehain langeriht vnd sunderbar vf den lantag ze Schatbuch, der burger hies vnd war ze sant Gallen in der stat, oder ze acht bracht, das laden vnd du acht sol allez tod vnd ab sin vnd dem, der gelat war, kain schad sin noch kainen schaden bringen, vnd dar zu sol der, der klager war, verfallen sin funzig mark goldez halb dem kaiser vnd halb dem, der gelat wurdi, ez war denne, daz ainem klager reht verzigen wurdi ze sant Gallen in der stat vor ir richter von aim iro burger. Do nu dis allez beschach, do battend in die obgenanten burger von sant Gallen, ob du vorgeschriben stat vnd die burger von sant Gallen der vorgeschriben frihait vnd genad it billich geniessen soltind. Daz ward ertailt, daz die obgenanten burger von sant Gallen der obgeschriben genad vnd frihait billich geniessen sond. Ez ist och mer ertailt, wa die burger von sant Gallen disen brief vs ziechend vnd vf welem geriht das ist vnd dur welan ir burger si daz tund, das der alz gut kraft sol han, alz ob si ir kunklich vnd kaiserlich brief vs zugind, wan si ir kunklich vnd kaiserlich brief nit gewarlich geturrend gefuren vf vsseru geriht durh jegelichen ir burger, da si sin notturftig warind. Vnd dez ze vrkund der warhait han ich vorgenanter lantrihter min vnd dez langerihtz insigel ze Schatbuch an disen brief gehenket. Der brief geben ist ze Schatbuch nach rehter vrtail dez jarz, do man zalt von gottez geburt druzechen hundert jar, dar nach in dem ain vnd subenzigistem jar, der obgeschriben mithen."}
{"text": "Ich Cunr. von Wartense ein edel knecht kunde vnd verich offenlich an disem briefe fur mich alle min erben vnd nachkomen allen den, die in ansechent alder horent lesen, dz ich durch meren vnd besseren nutz mins vnd minr erben vber ein komen bin mit dem edelen wolgebornen geystlichen herren bruder Hugen von Werdenberg meyster sant Joh. ordens commend. ze Bubinkon vnd mit dien herren gemeinlich des huses ze Bubinkon einer rechten genossami zwischent Hansen dem Schuchdenman, der min recht eigen ist, vnd zwischen Elsin Riserin Berschis Risers elichu tochter, du aber des vorgenanten huses von Bubinkon recht eigen ist vnd des vorgenanten Hansen Schuchdenmans elichu husfrowe. Do bin ich vnd der vorgenant geystlich herre bruder Hug von Werdenberg meyster sant Joh. ordens des einhelleklich vber ein komen, was kinden do von den vorgeschriben Hansen Schuchdenman vnd von Elsin Riserin siner elichen husfrowen jemer koment, die selben kint vnd was ander kint von dien kinden jemer kumet, die sulint alle gemein sin des vorgenanten huses von Bubinkon vnd min vnd aller miner erben vnd nachkomen. Vnd ze einer meren Sicherheit, dz nu vnd her nach disu vorgeschrioben genossami stet vnd vest belibe, hier vmb gib ich der obgenante Cunr. von Wartense fur mich alle min erben vnd nachkomen dem vorgenanten geistlichen herren von dem huse ze Bubinkon disen brief besigelt mit minem eigennen ingsigel. Der geben wart, do man zalte von gottes geburte druzechen hundert jar, nun vnd funfzig jar, an der alten vasnacht."}
{"text": "Ich prueder Wernhart in unser vrowen chloster weizzes ordens dacz dem Slegel vergich und tuen chunt offenbar an disem prief allen den, di in sechent, lesent oder horent lesen, di nu lebent oder hernach chumftig werdent, daz ich mit guetem willem mit verdachtem muet und mit verayntem rat und gunst meines herren hern Nyclas probsts zu der selben zeit und dez gemaynem convencz dez egenanten chlosters und auch meines prueders Ulreichs von Woytgendorf und aller meiner vreunt zu der zeit, do ich iz wol getuen mocht, recht und redleich verchauft han mein dorf ze Worsikslag, dez fumf lechen und ayn vierteil ist, daz mein.rechtes eribtail gewesen von meinem vater Ulreichen Pern von Woytgendorf, dem got genad, mit alle dem nucz und recht, als er iz inn gehabet hat, umb vier und czwaintzik phunt Pazzawer phenning, der ich gar und gentzleich verricht und gewert pin, dem erbern herren apt Thomann zden selben zeiten und dem erbern convent ze Hohenfurt also beschaydenleichen, wan daz ist, daz di erber vrow Offmei mein steuf mueter, Symons dez Nimmervols mueter gestirbet, daz si iz dann aften des haben schullen ledichleich und vreileich ze wald und ze veld versucht und unversucht mit alle dem, daz dar zue gehoert, ze verchauffen und versetzen und allen iren frume da mit ze schaffen, als iz in aler pest chom und vuge an allen irsal und an alleu ansprach elwichleich. Daz di redd all stet und gantz und unczeprochen beleib an allen chrieg ewichleich, darum gib ich in disen prief versigelten mit meines herren hern Nyclas dez probsts insigel und auch mit dez convencz insigel und mit meines herren hern Peters von Rosenberch insigel und mit meins prueder Ulreichs von Woytgendorf insigel. Und ich Peter von Rosenberch vergich bestetig mit meinem anhangunden insigel, daz der chauf mit meinem rat, mit meiner hilf und mit meiner gunst geschechen ist. Diser prief ist gegeben do von Christez gepuerd ergangen warden treuczehenhundert jar darnach in dem dreuuntvierkistem jar an sand Nyclas tag."}
{"text": "Wir her Vlrich von Clingen lantrihter inTurgowe tun kunt allen den, die disen brief ansehehent oder horent lesen, vnd vergehen an disem briefe, das fur vns kamen fur gerihte an den lantag ze der Loben an vnser vrowen abende ze dem ernde die erwirdigen lute in gotte swester Amaly von Horwen abtischin des couentz vnd . . des gotzhus ze Maggenowe in Costentzer bistume an des selben conuentz stat einunt vnd Heinr. der Rise burger ze Wile vnd Heinr. der Kupphersmit burger ze Vrowenuelt anderunt, vnd wan die vorgenanden Heinrich der Rise vnd Heinrich der Kupherschmit dem vorgeschribenen conuent vnd . . dem gotzhuse ze Maggenowe ze koffenne hatten geben dv guter, dv hienach geschriben stant, dv ir ledig eig waren, vmb zwentzig vnd hundert phunt pheninge Costentzer muntze, der sv von inen gewert sint, als sv verhen vor gerihte, darumbe baten sv da vor vns ze ervarne an einer vrteilde, wie sv dv selben guter, dv hien geschriben stant, dv ir eigen waren, gevertigen soltin vnd mohtin der vorgeschribenen der abtischinnen vnd . . dem conue ze Maggenowe, also das sv damitte bewart werin vnd och sicher vnd ane krieg werin. Darumbe vragten wir vre, vnd wart da erteilet mit gesamnotter vrteilde, das die vorgenanden Heinrich der Rise vnd Heinrich der Kuppherst dv guter, dv hienach geschriben stant, der vorgeschribenen abtischin an des conuentz stat ze Maggenowe mit ir handend mit vnser hant vf gebin soltin vnd sich och der selben guter mit allem rehte, so darzu horet, enzihen s. V sint dis dv guter, ze Dingenhart der hof, dem man sprichet der Krutzlinger hof, mit allem rehte, so darzu gehoret, z Dingenhart ein schupos, dv heisset . . der Krutzlinger schupos, dv an dem wingarten lit, vnd den wingen ze Dingenhart, dem man sprichet Krutzlinger wingarte. Vnd nach der vrteilde do giengen do dar der vorgenande Hech der Rise vnd Heinrich der Kupphersmit, als vrteilde gegeben hatte, vnd gaben vf vnd entzigen sich och reht redlich an der vorgenanden abtischin hant an des conuentz stat ze Maggenowe mit ir hant vnd mit vnser h der vorgenanden guter vnd des wingarten mit allem rehte, so darzu gehoret. Sv hant och da vor gerihte bet fur sich vnd ir erben mit guten truwen, des vorgeschribenen gutes fur ledig eigen wem zesinne dem vorgeschen gotzhuse nach rehte ane alle geuerde. Vnd wan dis ding vor vns vor offenem gerihte so reht vnd so redlich beschehen ist, so haben wir, als vns erteilet wart, disen brief besigelt mit des lantgerihtes insigel. Der brief ist geben ze der Loben an dem vorgenanden tag, do von gottes geburte waren druzehenhundert jar, drissig jar, darnach in dem andern jare."}
{"text": "Wir Heinr von gots genaden pfallentz graf ze Reyn vnd hertzog in Baieren verjehen offenbar an dem brief, wan di Moringer von der lehenschaft an dem hof ze Ettenaw bei Aest in Titmaenninger gericht, di si von vns heten, mit gvtem willen vor vns gaentzlich gestanden sind, also daz si vnd ir erben furbas dhain ansprach dar nach haben mvgen noch gewinnen ewichlich, sein wir durch vnser, vnsrer vorvodern vnd nachchomen ewiges hail vnd saeld von derselben lehenschaft auch gestanden vnd haben den oben genanten hof ze Ettenaw dem gotshavs vnd den herren ze Raitenhaslach geaigent also, daz daz selb gotshavs vnd di herren daselben den oben genanten hof inne haben sullen vnd niezzen ewichlich mit alle di vnd dar zv gehort, besucht vnd vnbesucht, an alle ansprach vnd irrvng, als ander ir aigen gvt vnd vrbor. Vnd dar vber ze einem vrchvnd geben wir in den brief versigelten mit vnserm insigel. Der ist geben ze Purchausen, da von Christs gebvrtt waren drevtzehen hvndert jar dar nach in dem dreizzigistem jar, an sand Katerein abent."}
{"text": "Wir Graf Hainreich von Schovnberch vnd Graf wernhart vnd Graf wilhalm vnd Graf Fridreich vnd alle vnser Erben wier veriehen vnd tvn chunt allen den, die disen brief sehent oder horent lesen, di nv lebent vnd her nach chvmftig werdent, daz wir mit guetem willen vnd wol mit verdahtem mvet Haben gesetz Vlreich dem Tannbergoer Siben phvnt geltz fur ains vnd Sibenzich phunt phenning pazzawer mvnss avf vnserm Amt datz Aschach, daz Pambberger Amt haitz; vnd die vor genanten siben phvnt phenning, die schol im vnser Amtman geben, wer iaerchleich vnser amtman ist vber Pambberger gvet, die in daz amt gein Aschach gehorent, alle iar an vnser vrowentage zter dienstzeit. waer aber daz, Daz im vnser Amtman der vorgenanten Siben phunt phenning niht gab, daz schol er vns ze wizzen tvn, welchen er vnder vns peraichen mach Oder wer dann vnser rihter ist, so schullen wier schaffen oder vnser rihter, daz der vorgenant Vlreich von Tannberch in vierzehent tagen verriht wiert de E genanten Siben phvnt phenning. waer aber daz, Daz er dannoch niht ver riht wuerde, so hat er gewalt ze phenten die Leut, die avf Pambberger guet sitzent, die in daz Amt gein aschach gehorent vnd dez schol er vngolten sein gegen vns vnd gegen vnsern Amtleuten. Naem er der phantvng iht schaden von vns oder von den vnsern, den schullen wier im abe tvn vnd schullen avch wier den gelt nindert verchummern, vntz daz wier von dem vorgenanten vlrich von Tannberch losen vm die vor genanten Ains vnd Sibenzich phvnt pazzawer munss; vnd wem der vor genant vlrich von Tannberch den brief geit vnd der in hat, dem sei wir vnd vnser Amtman Aller der gelub vnd der reht schuldich vnd punden, als si hie vor geschriben stet an dem brief. So hab wier gewalt ze losen von dem vor genanten vlreich von Tannberch in vierzehen tagen vor vnser vrowe tage zter lieht messe vnd in vierzehen in nach, daz die rede staet vnd gantz vnd vnverchert peleibe, dar uber geb wier Graf Hainreich von Schovnberch vnd Graf wernhart vnd Graf Wilhalm vnd Graf Fridreich disen brief versigelt mit vnsern Hangungen Insigeln. Der brief ist gegeben, do man zahlt von christes gepurt drevzehent hundert Jar, dar nach in dem Aht vnd dreizzigistem Jar an dem Prehentag."}
{"text": "Ich Laurentz der Holtzer von Paden vergih vnd tun chunt an disem brief allen den, di in lesent oder horent lesen, daz ich mit verdahtem muet vnd mit zeitigem rat vnd mit gutem willen miner hosvrowen Elspeten vnd miner sune Vlriches vnd Vlriches vnd miner tohter Chunigunten verchouffet han einen hof daz Paden, der ist gelegen bei heiligchreutzer munichhof, den ze Purchreht hat Chunrat der hantlos vnd da von dienet aller iar ein halb phunt phenninge zwier in dem iar, sehzich phenninge ze sant Georgen tach vnd sehzich phenning an sant Mychelz tach apt Johan vnd der Samnung datz dem heiligen Chreutz vmb nevn phunt phenning Wienner munzze, vnd des selben gutes pin ich reht vnd redlich gewert in ze verchouffen, ze versetzen vnd allen iren vrum da mit ze schaffen mit allem dem reht, vnd ich den selben hof in gewer vnd in gewalt her han braht, wan er min rehtez aigen vnd mit vurziht getailtez aigen ist gewesen. Dar vmb so setz ich mich ze scherm vur alle ansprach vber den selben hof der vorgenanten samnunge nah des landes sit ze osterich. Vnd daz diser chouf stet vnd vnzebrochen beleib, dar vmb so gib ich der vorgenanten samnunge disen brief versigelten mit min Laurentzen insigel. Des sint geziuch Hainrich von Sultz, Reinpreht von Sullz, Haidenrich Tehenstainer, Wernhart der rihter von Dreschirchen, Herman der Stor, Livpolt der Wetsch, Chunrat vuder weins vnd ander vrumer laeut genuch. Diser bief ist gegeben do von christes geburd waren Tousent iar drev hundert iar dar nah in dem zwelftem iar, des nehsten mentages in der phingest wochen."}
{"text": "Wier Rnedolff der vierd von Gotes gnaden erczherczog ze Osterreich ze Steyr und ze Kernden herr ze Krain auf der Marich und ze Porttnawe graf ze Habspurg ze Tyrol ze Phirt und ze Kyburg marichgraf ze Purgowe und lantgraf in Elsazz bechennen mit disem brief fur uns und unser brueder erbm und nachkomen umb die invart mit dem Gmundischen salcz in die Ens, darumb unser purger von Gmunden und ouch von Ens stozzig gewesen sind, daz wir dieselben invart genczlich abgenomen haben und nemen si ouch ab mit disem brief. Und wan unsern purgern von Ens davon irs gewerbes und ierr arbait vil abget, haben wier denselben purigern von Ens dafur zu ergeczung und zu ainer widerlegung der egenanten invart die gnad getan und tun ouch, daz si frey und ledig varen sullen mit iern weynen auf dem wazzer auf und ab zwischen Ens und Wienn vor allen mautten, an zu Wienn da si die mautt richten sullen, und ze Ybs sullen si ier gewonlich recht geben, und zu Emmerstorf sullen si ouch mautt geben als ander unser leut und purger. Und sullen ouch die egenanten purger von Ens dieselben ier weyn bestetten mit ier ayde, daz die ier sein und nicht andrer leut so beschaidenlich, swas dieselben purger von Ens des Gmundischen salczes furent, daz si damit varen an den stetten als ez von alter gewonhait herchomen ist. Welicher aber under in des nicht tet und ubervaren wurde, der sol das salcz genczlich verlorn haben an alle gnad und sullen ouch wier denselben darczu pezzern nach unsern gnaden. Und des zu urchund geben wier in disen brief besigelten mit unserm grozzen furstleichen anhangunden insigel, der geben ist ze Wienn an eritag in den phingst veyrtagen nach Kristes gepurd drewczehen hundert jar darnach in dem drew und sechczigisten jar unsers alters in dem vier und zwainczigsten und unsers gewaltes in dem fumften jare. Wir der vorgenant herzog Ruodolf sterken disen prief mit dirr underschrift unser selbs hant."}
{"text": "Ich Eberhart Stehelli von Winterthur burger ze Rapreswille vergihe offenlich mit disem brief fur mich vnd min erben, daz ich recht vnd redlich verkoffet vnd minem ohaim Hainrich dem Balber burger ze Winterthur ze koffenne gegeben hab Adelhaiten Hainrichs seligen tochter im Stadel von Altlicon, Vlin leglin Cunin Hanns Benkers sun vnd Rudin Munch Hainr. seligen Burgmans sun von Eschelicon fur lehen von dem abte vnd dem gotshus in der Richenow vmb acht phunt phenning Zuricher muntz, der ich gantzlich von im gewert bin, vnd hab im die selben lute vfgesant bi Hainrich Geuetterlin vnd bi Walther dem Verren von Winterthur, vnd hab im globt vnd loben mit disem brief fur mich vnd min erben, im vnd sinen erben, ob er nit were, der selben lute wer zesinne nach lehens rechte von Ow, als vorbeschaiden ist, wo su des notdurftig sint vf gaistlichen vnd weltlichen gerichten, vnd hab mich verbunden, daz ich noch min erben su an den selben luten furbas niemer bekumberren noch sumen sol mit enhainen sachen noch in kain wise ane alle geuerde. Vnd des ze vrkundt vnd sicherhait hab ich min aigen insigel gehenkt an disen brief. Der geben wart ze Winterthur an sant Regien abend nach gotts geburt druzehenhundert iar vnd im zwai vnd sechtzigesten iare."}
{"text": "Allen den, die disen brief ansehent lesent oder horent lesen, kund ich Johans Rugge vogt ze Tannegge vnd vergich des offenlich an disem brief, das fur mich kamen ze Sirnach in dem dorf, do ich offenlich ze geriht saz, Vlrich der Muller von Sirnach, Katherin sin elichi wirtinne, Johans ir sun, Margareta vnd Anna ir tohteran vnd offenten da mit fursprechen, su hettin die wisen, die man nemmet die Vittelwis, gelegen ze Aschlikon entzwischen der herren von Vischinon vnd der von Sunnenberg wisen fur reht aigen miner genadigen frowen der abtischinen, dem conuent gemainlich vnd dem gotzhus ze Maggenowe reht vnd redlich ze koffen geben vmb vier phunt vnd vmb sechszehen schilling phenning guter Costentzer munse vnd hettint inen och die wisen geben mit solicher beschaidenhait vnd gedinge, das su vnd ir nachkomen vnd wer die wisen inne hat jarlich von der selben wisen ie ze sant Martis tag ainen vierdung wachses uff den altar ze Syrnach geben vnd richten sond, vnd gabent och do die vorgenemten Vlrich der Muller, Katherina sin elichi wirtinne, Johans ir sun, Margareta vnd Anna ir tohtran die vorgeschriben wisen mit allen rechten nutzen vnd gewonhaiten vnd mit aller zugehord uf vnd vertgoten die miner frowen der abtischinen, dem conuent gemainlich vnd dem gotzhus ze Maggenowe vor geriht mit vogt vnd mit fursprechen, als geriht vnd vrtail gab vnd als mit gesamnoter vrtail ertailt wart vnd als recht sitte vnd gewonlich was, vnd entzigen sich och da offenlich vor geriht fur sich fur alle ir erben vnd nachkomen aller aigenschaft, aller lehenschaft, alles rechten gaistliches vnd weltliches gerihtes, aller vordrung vnd ansprach, so su zu der vorgeschribenen wisen ald daran hatten oder iemer gewinnen mohten von recht ald von gewonhait. Su hant och gelobt fur su fur alle ir erben vnd nachkomen, der selben wisen wern ze sinne nach reht fur reht aigen gen manglichem an gaistlichem vnd an weltlichem gericht, wa des ain abtischinne, der conuent vnd das gotzhus ze Maggenowe bedurfent ald darumb angesprochen ald ufgetriben wurdin, vnd ist dis alles reht vnd redlich beschehen vnd vollefurt mit allen den worten vnd werken, so von gewonhait vnd von reht darzu gehorten vnd notdurftig warent. Vnd ze ainer warhait vnd stater sicherhait aller diser vorgeschriben dinge so hab ich der vorgenemt Johans der Rugge vogt ze Tannegge min insigel gehenkt an disen brief. Wir die vorgenemten Vlrich der Muller, Katherina sin elichi wirtinne, Johans ir sun, Margareta vnd Anna ir tohtran veriehen ain gantz warhait aller der dinge, so von vns an disem brief geschriben stand, vnd ze merer sicherhait der selben dinge so haben wir vns willeklich gebunden vnd binden vns vnder vnsers vogtz Johansen Ruggen insigel da vorgenemt, won wir aigenr insigel niht haben. Dirre brief wart geben ze Syrnach in dem dorf in dem jar, do man zalt von gottes geburt druzehenhundert jar, funfzig jar vnd darnach in dem sechsten jare, an dem nahsten mantag vor vnser frowen tag ze dem arnde."}
{"text": "Ich Wernhart dez Chursner aydem, mein Hausfrau Wandel vnd all vnser erben vergehen daz vns vnser gnediger Herr Herr Ott Abbt dacz sant Peter zu Salczpurg, Albrecht prior vnd der gancz Conuent daselbs verlihen habent zu rechtem erbrecht di halb Hueb in der mittern Vils in irme Ampt ze Praitnaw glegen mit allen den rechten, nuczzen, eren, gesuechen, di dar zuo gehornt, ze Holcz, ze veld, ze Wismad, versucht vnd vnuersucht, wie di genant sein, alls si von alter her chomen sind, mit der beschaiden, daz wir dem vorgenanten gotzhauz von der vorgenanten halben Hueb Jarleichen raichen vnd dien schullen ze vnser fravn tag alls si geporn ward, sechczig wienner phenning an allen abganng vnd nit mer, di dan gib vnd gab sind vnd schullen iarleich ze rechter stiftzeit chomen in di stift mit zwain Hunern, wann vns dar in gepoten wirt. Wir sullen auch di vorgenante halben Huob weder verseczzen noch verchauffen noch mit chainerlay di darzuo gehort ze fromder Hant pringen an vnser obgnanten Hern willen. Auch sullen wir di vorgnanten halben Huob vestiftleich vnd pauleich in haben an gefer, Wir bechennen auch ob sich di obgnant halb Huob verwandelt mit dem. tot. oder mit verchauffen oder mit verseczzen, oder wie sich daz fugt, so sol der nachst erb wider von vns di halb Huob von dem obgnanten gotzhaus raichen alls erbrechtz recht ist, War aber daz daz wir der obgnanten pvnt chain volfuern vnd daz selb vber farn in dreyn virzehen tagen nicht wider teten, vnd wider pringen, so sei wir zu igleichen virzehen tagen geuallen vmb daz wandel. War auch daz wir nach drein virzehen tagen di vber farung vnd wandel nit wider prachten, so sey wir geschaiden. von allen vnsern rechten, di wir darauf gehabt haben vnd nuczzen, so sol sich vnser obgnanter Her vnd daz Goczhauz der halben Huob vnder winden vnd irn frum da mit schaffen alls mit irm vnd irs goczhauz Hab vnd ledigem guet vnd sullen darnach weder mit recht noch an recht geistleich noch weltleichem hincz vnserm obgnanten gnedigen Hern vnd dem gotzhaus chain ansprach nit haben zu sand Peter ze Salczpurg. Daz in daz allez stet vnd vnzeprochen peleib dem obgnanten gotzhaus geb wir in den prief pesigelt mit der erbern zwaier anhangunden insigeln Niklo dez Eautter vnd Steffans des Hierten von Lambach, di paid ir insigel durch vnser vleizzigen pet willen daran gehangen habent in an schaden vnd allen iren erben. Mit vnsern treun allez daz stet ze laisten vns vnd vnsern erben daz an dem prief verschriben stet. Der geben ist nach Christi gepurd dreu czehen Hundert iar Darnach in dem navn vnd sibenczkisten iar an sand Lorenczen tag."}
{"text": "Ich Georig der Jung von Phafsteten und ich Christein sein hausvrow und alle unser erben, wir vergehen offenlich und tun chunt alle den, die den brief sechent, lesent oder horent lesen, das wir mit wolverdachtem mut, mit gesampter hant, mit gutlichem willen und gunst aller unser nechsten erben, zu der zeit, do wir es mit recht wol getun mochten, und mit unsers rechten pergmaisters hant Seyfrids in dem Hochen Haws ze Phafsteten, die zeit pergmaister der erbern geistlichen hern ze Mawrbach in Allerheiligental des ordens von Carthus, recht und redleich geschafft und gemacht haben ein halbs phunt Wienner phenning gelts purchrechtes auf unserm weingarten gelegen ze Phafsteten und haizzt das Selgret, ze nechst des pharrer von Trautmanstorff weingarten, der genant ist der Stuchs, von denselben egenanten unserm weingarten man vor aus jarrlich dient den egenanten geistlichen herrn ze Mawrbach ain viertail weins ze rechtem perchrecht in dem lesen unvertzogenlich vor dem weingarten und nicht mer. Dasselb vorgenant halbs phunt Wienner phenning gelts auf dem egenanten unserm weingarten haben wir geschafft und gemacht den erbern geistlichen prudern den augustinern ze Paden und allen irn nachkomen prudern daselbens zu einem ewigen selgret, also beschaidenlich das wir oder wer den obgenanten unsern Weingarten nach uns besitzt oder innehat den egenanten geistlichen prudern den augustinern ze Paden ewichleich davon das obgenant halbs phunt Wienner phenning gelts purchrechtes dienen und raihen sulln alle iar jerlich des mittichen in den quottembern vor weichnachten, als anders dienstes und purchrechtes recht ist in dem lannde ze Osterreich. Und wenn der dienst versezzen und nicht gedient wirt ierleich zu der zeit, so ebenant ist, so habent si voln gewalt und recht, mit willn und hilff des egenanten perchherrn, des prior und der geistlichen hern von Mawrbach oder irs pergmaister, daz si sich des vorgenanten unsers weingarten underwinden an alle chlag und an alles berechten mit unserm gutlichem willen, so verr und als lang untz si irs versezzen dienstes gantz und gar verricht und gewert werden an allen irn schaden. Und darumb so sulln die vorgenanten erbern geistlich pruder die augustiner ze Paden furbas ewichleichen alle iar ierichleich des vorgenanten mittichens in den quottembern vor weichnachten unser und unserr vorvordern und nachkomen erben ein ewig gedechtnuzz haben mit einem ewigen iartag in irm chloster ze Paden nach irs ordens gewonheit, also daz si des nachtes sulln singen ain vigili und des morgens ein selampt got ze lob und unsern seln und allen gelawbigen seln ze hilff und ze trost. Auch wann man den iartag beget ierichlich, so sol der prior oder der schaffer des vorgenanten chloster denn des selben tags yedm pruder geben unverczogenlichen drei Wienner phenning, als verr und si mit den halben phunt phenningen gelangen mugen, und swelhs iares si des vorgenanten jartags nicht begiengen und der vorgenanten phenning den prudern nicht engeben, als vor an dem brief geschriben stet, so sulln wir und unser erben in des vorbenanten halben phunt phenning gelts purchrechtes auf unserm vorgenanten weingarten furbas nicht mer phlichtig sein ze dienen und sulln denn ich egenanter Georig der Jung und ich Christein sein hausvrow und alle unser nachkomen erben, die den vorgenanten unsern weingarten nach uns besiczent und innehabent, daz vorgenant halbs phunt geltes purchrechtes auf dem egenanten unserm weingarten machen und geben nach unsern trewn auf ein ander goteshaws, da uns des duncht, da es allerpest hin gestat sei, das man den vorbenanten jartag davon bege, als vor an dem brief geschriben stet. Und das daz geschefft und die wandlung furbas also stet sei und untzebrochen beleib, wann wir, ich egenanter Georig der Jung und ich Christein sein hausvrow, und unser erben aigens insigil nicht haben, so geben wir in, den vorgenanten geistlichen prudern den augustinern ze Paden, daruber den brief zu einem waren sichtigen urchund der sache. versigilten mit des vorgenanten unsers gruntherren insigil des geistlichen hern pruder Stephans, die zeit prior ze Mawrbach in Allerheiligental des ordens von Carthus, den wir darumb vleizz gebeten haben, das er sein insigil an den brief gehangen hat, im und seinem gotshaws an schaden, darunder wir uns und alle unser erben verpinden mit unsern trewn, alles daz stet ze haben und ze laisten, daz vor an den brief geschriben ist. Der sach ist auch zeug der erber ritter herr Christann der Tehenstainer mit seinem anhangunden insigil, den wir auch vleizz darumb gebeten haben, im an schaden. Der brief ist geben nach Christi gepurd drewtzehenhundert iar, darnach in dem vier und achtzgistem iar, des nechsten montags vor dem auffert tag."}
{"text": "Ich Heinrich von Cheiowe vnd min Hovsvrowe vro Chvnegvnt, di weilen Hern Otakers Hovsvrowe des Drvchsetzen, dem Got genade, ist gewesen, tvn chvnt allen den, di nv lebent vnd noch chvnftig sint, Di disen Prief lesent oder horent lesen, Daz wir mit des vorgenanten Hern Otakers Chindelin mit erberen schidlevten, di wir bedenthalben mit gvtem willen zv schidlevten namen, also geschaiden sin, Daz wir zwai Hvndert Phvnt phenninge wienner mvniz fur daz Hovs zv vihoven genomen haben, als iz mit graben vmbe vangen ist Also, Daz wir vns des hovses verzigen haben vnd alles vnsers rechten daran, Daz wir fvrbaz nimmer mer dehein ansprach vmbe daz vor genant hovs zv vihoven schvlen haben. Dar zv ist vns weizzenpach gesatzet mit allem dem, daz dar zv gehoret fvr drev hvndert phvnt wienner phenninge also zv rechter satzvnge, Daz wir daz gvt in nvtze vnd in gewer schvlen haben mit allem dem rechte, alz iz her chomen ist mit dienst vnd mit steuwer, mit nachtselde, an daz wir di levte noch das gvt von vnsern schvlden nicht verderben schvlen. Vnd swenne ouch man iz von vns losen wil, Daz sol zv weinachten geschehen vnd zv dehainer zeit nicht mer in dem iar; so schvlen ovch wir iz zv losen geben. Vnd sol ich vorgenanter Heinrich von Cheiowe vnd min Hovsvrowe vro Chvnegvnt noch dehain vnser erben, ob wir Chindel gewinnen, nimmer mer dehein ansprach ovf daz selbe gvt zv weizzenpach gewinnen, swanne iz von vns erloset wirt, noch ovf daz vor genant hovs zv vihoven. Swaz ovch wir vnder dem hovs zv vihoven gult haben oder anderswa in dem lande, daz miner Hovsvrowen vro Chvnegvnten leibgedinge ist, daz chvlen wir den vorgenanten Chinden zv losen geben je das phvnt geltes fur fvmf phvnt oder ein ander phvnt geltes sol man vns zv leibgedinge geben. Ovch ist ein Chriege zwischen vns gewesen vmbe daz gvt, daz di vor genanten vro Chvnegvnden von ir Mvter, der Chinde Anen, oder von andern ir vordern mocht an ersterben. Des gicht Her friderich von Lengenpach der Chamerer zv Osterreich, Der der Chinde veter ist, Daz anerstarben gvt sei den Chinden geschaiden; Des gich ich Heinrich von Cheiowe vnd min Hovsvrowe vro Chvnegvnt nicht. Des haben wir vns baidenthalben mit gvtlichem willen an die erberen schidlevt gesatzet, di iz vorgeschaiden habent. An Hern Stephan von Meissowe, An Hern Chaloch von Ebersdorf, An Hern Albrechten den Stuchsen, An Hern leupolden von Sachsengange, An Hern Heinrichen von Dvrrenpach Also: chvmpt vnser herre der Herzog Albrecht von Osterrich zwischen hinne vnd Ostern, So schvlen di vorgenanten schidleut vmbe daz an erstarben gvt pei ir aide sagen, wie iz geschaiden sei. Sturbe der schidlevt ainer in der zeit, des got nicht gebe, so schvlen di andern pei ir aide darvmbe sagen, wer aver, daz vnser Herre der Herzoge zv Ostern nicht cheme, so schvle wir pedenthalben mit gvtleichem willen ainen nider setzen, vor dem di schidlevt sagen, swaz in chvnt sei. were, daz di vorgenanten schidlevt nicht fvr chomen wolden, so sol in min Herre der Herzoge oder swer an siner stat sitze, mit gewalte fvr gepieten. Wer, daz sich von ehafter not oder von vnser aines vnmvoz der tage verrvche, daz sol vnser ietwederm nicht schaden an sinem rechte. Dar vber gibe ich disen Prief versigelten mit minem Insigel vnd dise gezevge: Hern Levtolden von Chvnringe, Hern Chvnraten von Pylichdorf, Hern Hadmaren von Svnneberch, Hern Ortlieben von winchel, Hern Ortolfen von Atzenprukke, Darzv ander. Daz ist geschehen zv wienne, Dv von Christes gepurt ist gewesen Tovsent Jar, zwai Hvndert Jar, jn dem zwai vnd Nevnzigistem Jar an sant Nycolas tage."}
{"text": "ICH Chunrat ze den zeiten mawtschreyber ze Wels Chunracz dez Schreyber sun weillen purger ze Wels dem Got gnad, und mitsampt mir all mein erben wir vergehen offenlichen mit dem prief, daz bir ze chauffen haben geben der erbern geystleichen vrawn vrawn Katrein ze den zeiten chelnerin ze Slirbach dez ordens zystercyensis unser wizz pei der Chrems gelegen in Warperiger pharr dew unser recht lechen gebesen ist von unserm gnaedigen herren von hern Eberharten von Walse, mit allen den nuczen dy darzu gehornt und biers von alter ingehabt haben versucht und unversucht auz unser nucz und gewer in dy ieren nucz und gewer um ain gelt, dez bier gar und gancz von in verricht und gewert sein. Wier haben in auch dy vorverschriben wizz aufgeben mit herren hant und haben uns der furczicht getan also, daz bir noch all unser erben furbaz nach der vorverschryben wizz nymermer chain ansprach schullen haben weder mit recht noch an recht. Wier sein auch der vor verschriben wizz der egenanten vrawn Katrein und dez confenttz ze Slierba ier furstant und ier recht gewer swo in dez not geschyecht als chaufs recht ist in dem lant ob der Ens. War daz in von uns an der gewerschaft icht abgieng da si schaden innaemen swye der schad genant waer, den selben schaden schullen bier in ablegen und widerchern mitsampt dem haupgut gancz und gar, und schullen si daz haben dacz uns und dacz unsern trewn und darzw auf aller unser hab dy bier haben oder noch gebin inner lancz oder auzzer lancz versucht und unversucht, und allez irez schadens mitsampt dem haupgut vollichleich davon pechom mit unserm gutleichen willen wier sein lembptig oder tod. Daz in dy red furbaz also staet und unverchert peleib, daruber ze aym sichtigen barn urchund der worhait geben bier in den prief wesigelt mit meins lyeben herren und auch vreunt Dytreichs dez jungen Haunolcz ze den zeiten gebaltiger statrichtter ze Wels anhangunden insigell, und mit dez erbern mans anhangunden insigell Otten dez Liechtmayster purger ze Wels, dy si ze ainer zeugnus der vor verschriben sach durch unser vleizzigen pet willen daran gelegt habent in payden an schaden, darunder ich mich egenantter Chunrat und all meyn erben verpinten mit unsern trewn an aydez stat allez daz staet ze haben daz vor verschriben ist, wan ich ze derselben zeitt aygens insigels nicht enhet. Der prief ist geben dez mitichens vor sand Jorigen tag do man zalt von Chrystez gepurd drewczehen hundert jar darnach in dem aecht und sechczkysten jar."}
{"text": "Ich weichart der Richter von weizzenpach vnd ich Geisel sein hausvrowe wir veriehen vnd tvn chvnt allen den, die disen prief lesent oder horent lesen, Daz wir vnverschaidenlich gelten suln Lesiern dem iuden von friesach vnd seiner hausvrowen Twora vnd irn erben Drev phvnt vnd sechtzich phenninge wienner mvnze, do von dem hivtigen tage gesvch avf get avf iglich phvnt Sechs phenninge alle wochen. Si svln paide havpgvt vnd schaden haben avf vns vnd avf allem vnserm gvt, daz wir haben in dem lande ze Osterreich; vnd swenne si havpgvt vnd schaden niht lenger paiten wellent, so svln wir si irz gvtes weren; tvn wir des niht, so sol ich weichart des naechsten tages dar nah ze wienne in ein erber gasthavs varen da mir Lesier der iude vnd sein hausvrowe Twora vnd ir erben hin zaigent vnd sol da inne ligen, als inligens reht ist vnd niht avz chomen, si werden paide havpgvt vnd schaden gar gewert; daz lob ich mit meinen triwen. Iz get avh gesvch auf die vorgenanten phenninge, ich lige inne oder niht, vnd svln wir si vmb daz selbe gvt weder hincz hof noh nindert alswo schaffen, denne daz wir si selber irz gvtes weren svln, daz lob ich mit mein triwen vnd geben in dar vber disen prief versigilt mit vnserm insigil. Diser prief ist geben nah Christes geburt drevtzehen Hvndert iar in dem Sechs vnd zwaintzgisten iar, dar nah An sand Polikarpen tage."}
{"text": "Wir Heinrich von gotz gnaden bischof ze Costentz tun kunt allen luten an disem brief, daz fur vns kam gen Gotlieben in vnser burg vff den nechsten samstag nach sant Gallen tag die erber frow Anna die Schenkin von Landegg wilent Cunzen Koppens seligen elichu husfrow, vnd offentu da vor vns, daz der eg Cuntz Koppe nuwelich tod vnd verfarn were vnd daz der hinder im verlassen hettu ein hub vnd ein schupposs sind gelegen ze Lach, die selben guter von vns vnd vnserm gotzhus lehen sind, vnd bat vns die eg Anna, daz wir ira daz vorgeschriben lehen lihen zu ir vnd ir kinden handen gemeinlich, der bette ereten wir su do ze stund von sundern gnaden vnd lihen ira zu ir vnd ir kinden handen mit hand vnd munde daz vorgeschriben lehen nach lehens recht vnd alz verre wir von recht solten vnd mochten mit alr der behugde worten vnd werken, so dar zu von recht oder von gewonheit horte vnd notdurftig was, mit vrkund diz briefs versigelt mit vnserm hangenden insigel. Der geben ist ze Gotlieben an dem vorgeschriben tag in dem jare, do man von Cristez geburt zalt druzehen hundert vnd funf vnd sibentzig jar."}
{"text": "Allen den, die disen brief ansehent lesent oder horent lesen, kunden wir die nachgenemten fro Anna Gerwigs Paygers salgen wilunt burgermaisters ze sant Gallen elichi husfrow, Gerwig vnd Lienhart die Payger ir elichen sun burger ze sant Gallen vnd veriehent offenlich mit disem brieue fur vns vnd fur alle vnser erben, daz wir mit ainberem willen vnd mit guter vorbetrahtung nach vnser frunde vnd nach ander wiser lut rat den hof gelegen ze Oberndorf, den man nemmet der Payrinen hof, die zehenden von den vnd ab den gutern ze Oberndorf, die zehenden von dem vnd ab dem gut, daz man nemmet daz Rudli, gelegen vnder Rosenberg, die zehenden von den vnd ab den gutern ze Schorantzhub, die zehenden von den vnd ab den gutern ze Rain, die zehenden von den vnd ab den gutern ze Nochla vnd ze Mettendorf vnd von allen den gutern vnd schuppussen, die darzu vnd darin gehorent, mit hus mit hof mit stadel mit hofstetten mit akkern mit wisen mit wasen mit zwi mit holtz mit veld mit wunn mit waiden mit stegen mit wegen mit wasser mit wasserflussen vnd gengen mit allen rehten nutzzen vnd gewonhaiten vnd mit allem dem, so von reht ald von gewonhait darzu vnd darin gehorent, ez sie genemptz oder vngenemptz gesuchtz oder vngesuchtz wissentz oder vnwissentz vnd mit namen alz wir den selben hof vnd die zehenden vntz her vff disen huttigen tag, alz dirre brief ist geben, gehept vnd genossen habent, redlich vnd reht aines staten ewigen koffes verkoft vnd ze koffenn geben habent dem ersamen wolbeschaiden Albreht von Ainwille hern Burkartz salgen sun von Ainwille vnd sinen erben, ob er enwar, vmb vier hundert guter Vngerscher vnd Behemscher guldin vnd vmb dru hundert phunt guter vnd genger haller, der selben guldin vnd och der haller wir gantzlich von im gewert sient vnd enphangen habent vnd an vnsern offenn nutz bewendet, der selb hof die zehenden hus stadel vnd hofstett vnser reht lehen warent von dem erwirdigen gotzhus ze sant Gallen, dannen wir im och den selben vorgeschribenen hof die zehenden mit hus mit hof mit stadel mit hofstetten mit allen rehten vnd mit aller zv gehorde, alz vor ist beschaiden, reht vnd redlich geuertgot vnd zv sinen handen braht habent, alz reht sitte vnd gewonlich waz vnd alz ez kraft vnd maht sol vnd mag han. Vnd darumb so habent wir vns willeklich verzigen vnd verzihent vns mit disem brieue gantzlich vnd gar fur vns vnd fur alle vnser erben dez vorgeschribenen hofes zehenden hus stadels vnd hofstet mit aller zv gehorde aller aigenschaft aller lehenschaft aller kuntschaft aller gewer lut vnd brief alles gaistlichen vnd weltlichen rehtes aller vordrung vnd ansprachen aller reht vnd rehtung, so wir oder vnser erben an dem zv dem vnd von dez vorgeschribenen hofes zehenden hus stadels hofstett vnd waz darzu vnd darin gehort ie gehept habent ald hie nach iemer gehaben oder gewinnen mohtint, vnd daz wir noch enkain vnser erben noch nieman andre an vnser stat noch von vnsern wegen den vorgenemten Albreht von Ainwille noch dehain sin erben noch nachkomen von dez vorgeschribenen hofes zehenden hus stadels hofstett noch guter wegen vnd waz darzu vnd darin gehort niemer sullent noch wellent ansprechen vf triben bekumberren bekrenken noch in kain wis beswaren weder mit gaistlichem noch mit weltlichem geriht noch an reht noch mit enkainer lay ander sachen an alle geuarde. Wir habent och allu dru vnuerschaidenlich gelobt mit vnseren truwen vnd lobent mit disem brieue fur vns vnd fur alle vnser erben, dez vorgeschribenen hofes vnd zehenden mit hus mit hof mit hofstetten mit stadel vnd mit aller zv gehorde vnd dez koffes reht wer ze sinne nach dez landes reht vnd och den vorgenemten Albreht von Ainwille vnd sin erben darumb ze versprechenn vnd ze verstanne an allen stetten gen aller manglichem an allen iren schaden, wenn wa vnd wie dik sv darumb an gesprochen geschadgot oder vfgetriben werdent mit dem rehten. Vnd ist diz alles beschehen vnd vollefurt reht vnd redlich mit allen den worten werken vnd getaten, so nach gewonhait vnd nach reht darzu gehortent ald horen soltent vnd notdurftig warent vnd alz reht sitte vnd gewonlich waz. Vnd ze vrkund der warhait aller der vorgeschribenen dinge vnd gedinge so habent wir die vorgenemten fro Anna die Payrin, Gerwig vnd Lienhart ir sun fur vns vnd fur alle vnser erben vnseru aigenu insigel offenlich gehenkt an disen brief. Der geben ist ze sant Gallen an sant Gallen tag in dem jar, do man von Cristus geburt zalt druzehenhundert jar, ahtzig jar vnd darnach in dem andern jare."}
{"text": "Wir der burgermaister der rat vnd die burger alle gemainlich der stat ze sant Gallen veriehent vnd tun kunt offenlich mit disem brief fur vns fur vnser erben vnd nachkomen allen den, die in sehent lesent oder horent lesen, als der erbern wolbeschaidnen Johansen vnd Cunratz der Kochler gebruder vnser mitburger hus ainhalb stosset an vnsern brotmarkt vnd anderthalb an das gassli nebent Vlrich Ortwins hus, das selb hus su von irem vatter salgen an erstorben ist, da veriehen vnd bekennen wir ainhelleklich, das die mur des selben huses, als si an den selben vnsern brotmarkt stosset, der vorgenemten Johansen vnd Cunratz der Kochler ist vnd das die selb mur zu dem selben irem hus gantzlich vnd aigenlich gehort vnd das wir noch vnser erben noch nachkomen in die selben mur noch darvf niht varen noch howen noch brechen sollin in kain wise, es bescheh denne mit iro ald iro erben, ob si enwarint, ald mit iro nachkomen gutem willen gunst vnd verhengde. Vnd des ze offemm waren vrkunde haben wir vnser stat haimlich insigel fur vns vnd fur vnser erben vnd nachkomen offenlich gehenkt an disen brief. Der ist geben ze sant Gallen an dem nahsten fritag vor sant Agnesen tag, do von Cristus geburt warent druzehenhundert jar vnd darnach in dem sehs vnd ahtzigosten jare."}
{"text": "Allen den, die disen brief ansehend lesend oder horrend lesen, kund ich Elsbetha von Lindenberg klosterfrow ze Tannicon sant Bernharts orden gelegen in Costentzer bystum vnd vergich offenlich mit disem brief, dz ich by gesuntem lib wolbedacht nach rat vnd von ordnung vnd heissens wegen Albrechten von Lindenberg saligen mines elichen bruders vnd mit gutem willen vnd gunst aller miner obern vnsers geistlichen herren vnd vatter des abtes ze Kappel vnd och vnser vnd vnsers gotzhus ze Tennicon abtischinen fro Elsbethen Rudlingerinen vnd des couentes gemeinlich des ietzgeschribnen klosters geordnet besetzet vnd bestatgot han des iars vnd tages, als dirr brief geben ist, das wenn ich von todes wegen enbin, dz denn ein abtischin des egenanten klosters, wer die ie denn ist, mit ratt willen vnd gunst des egeschribnen couentes gemeinlich zwo erber fursichtig frowen vnder in in dem couent setzen vnd erwellen sond vnd dien getrulich enphalhen alles das ligend gut, dz ich nach minem tode lan, dz ich von dem egenanten Albrechten minem bruder geerbet han, wie das genant si, die selben frowen och fursichtenklich vnd getrulich versorgen vnd vsrichten sond dis nachgeschriben sachen vngeuarlich, des ersten dz das liecht, daz da hanget vor dem kelr, alle nacht ewenklich ze bett zit an gezundet werd vnd dz ez brunn, vntz das des gotzhus tor olli beschlozzen werdent. Su sond och ewenklich iarlich zu ie der fronfasten vsrichten vnd gaben drig mut kernen vnd sond die verkofen, so su best mugend, vnd sond denn vor vs von dem gelt einr kustrinen, wer die ie denn ist, von ie der frowen ein Costentzer oder zwen haller gaben, vnd die sol denn dz opher vsrichten, vnd was denn vbriges ist, das sond su teillen vnder die frowen gelichlich vnd gemeinlich, vnd wer der prister ist, der das iartzit begat vnd mass des tages singt, dem sond su och alz vil geben alz einr frowen. Item su sond och vsrichten vnd versorgen, dz die acht iartzit, die min vnd miner vordem sind, alz das iartzit buch wol wiset, von den frowen iarlich begangen werden mit massen mit vigilyen mit placebo vnd mit andren dingen als andru iartzit vnd sond zu ie dem iartzit geben ein mut kernen vnd den teillen vnder die frowen, die denn ze mal in dem couent sind. Vnd wer, das die gutter, die ich lan, alz vil nut gelten mochtin, so sol des ersten an dien iartzitten ab gan, wer aber, dz vt vbrig da wer nach der ordnung vnd vsrichtung, dz sond su bewenden, woran die frowen gemeinlich wend vnd ynen aller kummlichost ist, vnd sond dz denn teilen vnder die frowen gemeinlich, wer aber, dz die selben gutter einz oder mer ein abtischin oder der couent oder ieman von iro wegen in deheinen wag anders verkofen versetzen oder verkunberen woltin, ez wer denn ob ynen ein gut nut gelegen oder vnnutz wer, dz mugend su wol verwechslen oder verkofen, also dz su dz gut anderswar wider an ligend gut bewenden sond, dz su denn gut dunkt, vnd dz das selb gut denn hin wider gehorri, als vorgeschriben ist, so sond su olli gantzlich vnd gar mit aller zu gehort ledenklich gefallen sin an dz gotzhus ze Kappel. Wir Elsbetha Rudlingerin ze den ziten abtischin vnd der couent gemeinlich ze Tanicon vergehen och aller vorgeschribner ding vnd geding mit vrkund diss briefs vnd verbinden vns och aller vorgeschribner sach vnder disen brief fur vns vnd vnser nachkomen ewenklich. Vnd des ze merer sicherheit vnd warer vrkund so henk ich egenanti abtischin min eigen ynsigel vnd wir der couent vnsers couentes eigen ynsigel an disen brief, der geben ist ze Tannicon nach gotz geburt druzehen hundert vnd achzig iar vnd dar nach in dem achtenden iar, an dem nechsten mentag vor vnser frowen tag ze der liechmisse."}
{"text": "Allen den, die disen brief an sehent lesent oder horent lesen, kund ich Bartelli Niesseli vogt ze Swarzenbach vnd vergih dez offenlich mit disem brief, daz fur mich kam ze Ramsperg in dem hof, da ich offenlich ze geriht sass an mines gendigen herren stat graf Cunratz von Furstenberg, ze ainem tail die erwirdig frow fro Katherina du abtischinna des gotzhus ze Maggenow vnd ze dem andern tail Hainrich der Stetter, Cunrat, Hainrich, Elisabetha, Katherina vnd Berchtolt sinu elichu kind, Burkart vnd Johans gebruder, Cunrat Ratolfs sailigen vnd Adelhaitten wilent siner elichen husfrowen elichen sun, vnd namen da die vorbenempten kind allu gemainlich ze fursprechen Johans den Boschen burger ze Wil, vnd offenot der da von ir aller wegen vnd an ir stat vmb den hof ze Kalchhofen, da Adelhait du Stetterin vnd Hainrich ir sun vnd der egenempten Cunratz, Hainrich, Elisabethun, Katherinen vnd Berchtoltz iro rehto vatter vnd Adelhait Cunratz Ratolfs sailigen elichu husfrow vnd des vorbenempten Burkartes vnd Johans rehtu muter alle die reht vnd rehtung vnd ansprach, so su an dem zu dem vnd vss dem hof ze Kalchhofen ie gehatten, redelich vnd reht verkoffet vnd ze koffenne gebin hettin den erwirdigen frowen fro Katherinen der abtischinnen vnd dem conuent gemainlich dez gotzhus ze Maggenow, aller der reht rehtung vorderung vnd ansprach, so ietwedra tail der vorbenempten kinden hettin ald noch gewinnen mohten von iro vnd iro vatter vnd muter wegen zu dem selben hof, wolten su och vertegon vf geben vnd enzihen vnd zu der vorbenempten frowen fro Katherinen der abtischinnen vnd des gemainen conuentes des gotzhus ze Maggenow handen bringen nach dem rehten, wie su daz tun solten, daz es kraft vnd maht hetti nu vnd her nach, Do fragt ich obgenander rihter vmb, do wart ertailt mit gesamnoter vrtail, daz du egenempten kind solten stan mit vogten ze baiden tailun, vnd wenn su beuogtot wurden vnd su danne allu gemainlich dar giengen vnd griffen an min des obgenanden rihters stab vnd da ledeklich vf gaben vnd sich enzigen an den stab hin zu der egenempten frowen handen des conuentes des gotzhus ze Maggnow mit iro vnd iro vogten handen, daz daz wol kraft vnd maht hetti nu vnd her nach. Do baten inen du egenempten kind ze baiden tailn, wer von reht ir vogt war vnd sin solti, vrtail vmb ze eruarn. Do fragt ich obgenander rihter vmb, do wart ertailt mit gesamnoter vrtail, daz Hainrich der Stetter von reht Cunrat, Hainrichs, Elisabethun, Katherinen vnd Berchtolt siner elichen kinden rehto vogt war vnd sin solte. Do namen och ze uogt Burkart vnd Johans Cunrat des Ratolfs kind wilent Johans Kurer, vnd dar nach giengen su allu gemainlich ze baiden tailun dar mit den vorbenempten iren vogten vnd griffen allu gemainlich mit iro vnd iro vogten handen an den stab vnd gaben da ledeklich vf mit gelerten worten allu du reht rehtung vorderung vnd ansprach, so su von iro vnd iro vatter vnd muter wegen zu dem egenempten hof ie hatton ald noch gewinnen mohten, hin zu der vorbenempten frowen fro Katherinen der abtischinnen vnd des gemaines conuentes des gotzhus ze Maggnow handen, als da mit gesamnoter vrtail ertailt wart, vnd enzigen sich da allu gemainlich vnd hant sich och enzigen mit disem gegenwurtigen brief aller reht rehtung vorderung vnd ansprach aller aigenschaft aller manschaft vnd lehenschaft aller kuntschaft alles erbes alles tailes vnd gemaind aller gewer lut vnd brief alles rehten gaistlichs vnd weltlichs gerihtes, so su von dez egenempten hofes wegen ie hatton ald noch gewinnen mohten, vnd daz su noch ir erben noch nieman von ir wegen die egenempten frowen des conuentes dez gotzhus ze Maggnow su noch ir gotzhus von des egenempten hofes wegen niemer me sollent noch wellent ansprechen noch vf triben bekumberron noch bekrenken weder mit gaistlichem noch mit weltlichem geriht noch an reht noch mit enkainen andren sachen, vnd nach dem so baten mich die egenempt frowen fro Katherina abtischinn dez gotzhus ze Maggenow des gerihtes brief hie vmb. Do fragt ich obgenander rihter, ob ich ir die gen solte, do wart ertailt mit gesamnoter vrtail, das ich ir die billich gab vnd gen solte. Vnd dez ze ainem waren vrkund so han ich obgenander rihter min insigel gehenket an disen brief. Wir die vorbenempten fursprech vnd die vogt veriehun och ain gantz warhait aller dirre ding, vnd des ze merer sicherhait so han ich obgenander fursprech min insigel gehenket an disen brief, vnd won wir die obgenanden vogt in dirre sach aigener insigel nit enhaben, so verbinden wir vns ze ainer warhait vnder des obgenanden rihters insigel. Dis geschach vnd wart dirre brief geben ze Ramsperg in dem hof, do man zalt von gottes geburt druzehen hundert iar, sehzig iar, dar nach in dem dritten iar, an dem nahsten dunstag nach sant Peters tag."}
{"text": "Den hochgepornen fursten meinen lieben genedigen herrn herzog Albrechten und herzog Lewpolten herzogen ze Osterreich, ze Steir, ze Kernden, ze Krain, grafen ze Tirol enbeut ich Marchart der Tafsler vleizziglich meinen getrewn dinst. Genedig herren; ich las ew wizzen umb meinen hof dacz Aczleinstorf auf dem Tulner velde und was darzu gehort, daz ich von ewern gnaden ze lehen han, das ich den verkauft han dem erwirdigen herren herren Vlreichen dem Veiertager probst des goczhaus dacz Sand Polten und dem convent daselbs, den selben hof mit seiner zu gehorung sent ich ew auf an dem brief. Mit urkund des briefs versigelt mit meinem ange druckten insigel. Der brief ist geben dacz Sand Polten, de suntags Reminiscere, anno domini milesimo trecentesimo sexagesimo septimo."}
{"text": "Allen den, die disen gegenwvrtigen brief an sehent, lesent oder horent lesen, kvnden wir Hiltpolt von gotes genaden apt des gotzhvs ze sant Gallen vnd alle die herren des conventes des vor genemten gotzhvs gemainlich, das wir mit bedahtem mvte dvrch danknaeme dienst, die vns vnd vnserm gotzhvs tvnt vnd getan hant vnd och noh tvn mvgent die beschaiden frvwen frv Adelhait vnd Jvzi zw geswestern gehaisen Kobman, geben haben frilich vnd lediclich ze rehter gabe von dem garten ze hove bi dem bomgarten an der ainen egge gegen sant Laurecien kirchher drizehen schvch brait vnd an der andern egge gegen Spiser thore aht schvch brait mit der lenge dvrch den garten hin, vnd haben das getan mit aller der gevestenvnge vnd gewonhait red vnd werk fvr alle vnser nachkomen vnd fvr alle ansprachhe gaistlichs vnd weltlichs gerihtes. Vnd dar vmbe ze ainer merer vnd vester staetegvnge, das es alles vest vnd staet belibe, so geben wir apt Hiltpolt der vor gen ernte vnd die herren des vor geschriben conventes des gotzhvs ze sant Gallen disen brief besigelten mit vnsern insigeln, die dar an hanget. Dirre brief wart geben, do man zalt von gotes gebvrte drivzehen hvndert iar vnd in dem nivnzehenden iar, an dem samstag ze vs gsender oster wvchhen."}
{"text": "Wir bruder Vlrich von gotz vnd des stuls ze Rom gnaden bischof ze Chur kunden vnd veriehen offenlich mit disem brief, das wir dem edeln herren graf Fridrich von Toggenburg vnd vro Kungund hern Donatz seligen von Vatz elicher tohter vnd des vorgenanten graf Fridrichs von Toggenburg elicher husvrowen vnd allen iren elichen lib erben sunen vnd tohtren, ob da sun nut enweren, lihen vnd gelihen haben ze rehtem lehen die burg Winegg vnd was dar zu horet, Ist och, das der vorgenant graf Fridrich von Toggenburg biuindet bi dem aid, den er vns gesworn hat von sinen lehen hinnan ze sant Jacobs tag dem nehsten, das das tal Tafaus vnd Valkenstain diu burg vnd anders dehain gut von vns vnd vnserm gotzhus lehen ist oder vnser vnd vnsers gotzhus aigen ist vnd das vns von des vorgenanten hern Donatz seligen von Vatz tod an genallen ist, so sollen wir ims lihen vnd sol ers von vns ze lehen han. Wer aber, das sich der vorgenant graf Fridrich in dem vorgeschriben zil des nit eruur, wenn wirs denn an in vordrend, so sol er vns ains vnuerzogen reht dar vmb chorsam sin, vnd sol des her Johans von Haiwille ritter pfleger in Sungo gmainer man sin oder wen er vns git ze aim gmainen, ob er selb dar zu niht komen moht, zu dem wir zwen vnd der vorgenant graf Fridrich zwen man sond geben, vnd was wir vor den bewisent mit dem rehten, das von vns lehen ist oder vnser vnd vnsers gotzhus aigen ist, das vns von des vorgenanten von Vatz tod an genallen ist, das sollen wir im lihen vnd sol von vns vnd vnserm gotzhus lehen sin in allen den rehten als du vordern lehen, du wir im gelihen han. Sich verziht och der vorgeschriben graf Fridrich willeclich vnd vnbetwvngelich vur sich vnd vur die vorgenanten vrowen sin elichen husvrowen, der vogt er ist, vnd vur alle ir erben aller der ansprach vnd tails der pfender, diu vnser voruar bischof Johans selig hern Donat seligen von Vatz versetzt hat, vnd aller der ansprach, die er vnd diu vorgenant vro sin elichu husvrow vnd all ir erben hand vnd haben mohten an dem zerbrochen turn, der wilend hies Spinniol, vnd der hofstat, du zwiswent dem selben turn vnd Kurtessell ze Chur in der stat gelegen ist. Was och vns vnserm gotzhus vnsern corherren vnseren luten dienstluten vnd dienern lut oder gutz abtwung ist vnd abgebrochen in dem krieg, das in sinr gwaltsami gelegen ist, was wir des bewisen mugen, das sol man vns wider lassen, das selb sollen och wir im vnd sinen luten dienstluten vnd dienern lassen widervaren. Vnd des ze aim waren vnd offen vrkund aller der vorgeschribenen ding so geben wir im disen brief besigelten mit vnserm insigel. Dis beschah vnd wart dirr brief geben des iars, do man zalt von gotz geburt druzehenhundert iar, dar nah in dem aht vnd drisgosten iar, an dem fritag vor sant Lucien tag ze Wesen vf der muli."}
{"text": "Wir Ludowig von gotes genaden Romischer keiser ze allen zeiten merer des reichs bechennen vnd tun kunt offenlich mit disem brief, das wir dem edeln mann graf Albr. von Werdenberg vnserm lieben getrewn vmb sein dienst versetzt haben fur vns vnd vnser nachkomen an dem reiche die stat Alsteten vnd die vogtei in dem Ryntal mit allen den rehten vnd nutzzen, die darzu gehorent vnd als si das reiche da hat, es sein lut gut geriht zwing vnd pann an holtz vnd an valde, vnd auch alliv div reht, die darzu gehorent, vnden vnd oben in dem Ryntal vmb fumfhundert mark silbers, vnd darzu sein wir im schuldig fur vnsern sun . . den marggrafen von Brandenburg hundert mark silbers, also das er vnd sein erben die vorgenant stat Alsteten vnd die vogtey in dem Ryntal mit allen nutzzen vnd gulten innhaben vnd niezzen sulen ane allermenclichs irrung vnd hindernuzz als lange, bis das wir oder vnser nachkomen an dem reiche si von in vmb die vorgenanten sehs hundert mark silbers erledigen vnd erlozen. Vnd dar uber ze vrchunde geben wir in mit vnserm insigel versigelten disen brief. Der geben ist ze Munchen, des sampztags vor Erasmi, do man zalt von Kristes geburt driuzehenhundert iar vnd in dem siben vnd viertzigstem iare, in dem driv vnd dreizzigstem iare vnsers reichs vnd in dem zweinzigstem des keysertums."}
{"text": "Ich Hainrich der Panpruker von Mverrsteten vergich vnd tvn chvnt allen den di disen prief an sehent oder horent lesen die nv lebent oder her nach chvnftich sint. Daz ich han gechovft datz Chvnraten von Gvetenprvnn vnd datz seiner Hausvrowen vnd datz ir paider erben vnd datz vern Offmein von Grintdorf zwai Drittail eines Hofs datz Gvmpoltinge Daz selbe purchrecht dient alle iar an sand Mychels tag Siben vnd Ohtzk phenning wienner gemainer mvnze hintz dem erbern Gotshavs datz sand Georigen ze Herzogenwurch vnd der erbern Samnvng des Convents da selben also mit beschaidener rede swenne ich daz vorgenant gvet verchovffen wil so schol ich ez ovf geben var dem erbern Probst ze Herzogenwurch, vnd schol man ez ovch wider ovf enphahen von dem selben Probst ze Herzogenwurch mit dem selben purchrecht vnd ich ez gehabt han ovf vnd ab vnd als ez von alten zeiten her chomen ist, vnd schol ovch ich mit dem selben purchreht allen meinen vrum schaffen vnd mein erben, waer aber daz wir savmich waern mit dem dienst ze dem tag als vor geschriben ist so scholt wandel dar ovf gen, als purchrehts recht ist vnd des landes gewonhait in Osterrich. Daz disev rede also staet vnd vnzebrochen beleibe, dar vber so gib ich Hainrich der Panpruker von Mversteten dem erbern Gotshaus datz sand Georigen ze Herzogenwurch vnd der Samnvng des Convents disen prief versiglt mit meinem Insigel vnd mit der erbern herren Insigeln di her nach benant sint. hern Otten von weizzenwerch hern wernharts von Nvzdorf hern hertwigs des Lochler Meinharts von Poting di irew Insigel an disen prief gehangen habent zv einem gezevch vnd zv einer bestaetichait diser sache vnd sint der rede gezevge her heinrich von Espinshoven her Olber von Gotzeinsdorf her Cholhoch von Alarn Leupolt der Smitsperger vnd ander piderbe levt genvech den disev sache wol chvnd vnd gewizzen ist. Der prief ist gegeben datz Herzogenwurch Do von Christes gebvrt warn ergangen Tausent iar Drev hundert iar vnd dar nach in dem Ohtzehenten iar ze Phingsten."}
{"text": "Wir die . . rate gross vnd klain vnd alle burger gernainlich der stat ze Costentz tunt kvnt vnd vergehin offenlich an disern gegenwurtigen brief allen, die in ansehent alder horent lesen, vmb alle die stosse vnd misshellvng, die beschehen vnd vfgeloffen sint zwischen vns vnd den erwirdigen herren abt Eberharten vnd sinem conuente des gotzhus in der Richen Ow, svnderlich gen hern Mangolten von Brandis vnd Eberharten von Clingen klosterherren des selben gotzhus in der Richen Owe, von Matheus des Vischers wegen von Petershusen, von der huser hof vnd ander gut wegen, dv den selben klosterherren darvmb gewustet sint vnd darvmb och der obgenant Mangolt von Brandis vnser burger Vlrich von Rogwile der stetamman vnd sinen vettern Johansen von Rogwile geuangen hatt, daz wir der selben stoss alle mit ainberem rat willeclich vnd gern komen sint vff vnser aidgenossen, die wir och darvmb gen Vberlingen gemant hatten, daz sint die von sant Gallen von Lindow von Wangen von Rauenspurg von Vberlingen vnd von Buchorn, dv selb botschaft, die och von den selben obgenanten stetten gen Vberlingen geschikket warent, die hant vns och alle lieplich vnd frvntlich verrihtet vnd verainbert, als hie nach geschriben stat, also daz wir alle mit gutem willen vmbetwungenlich fur vns vnd alle burger ze Costentz vnd vnser helfer vnd diener vnd fur alle die, vber die wir ze gebietent hant vnd die ze der selben sach gehaft sint, des selben vnsers herren von Ow, des conuentes vnd des gotzhus vnd svnderlich hern Mangoltes von Brandis vnd hern Eberhartes von Clingen vnd aller iro helfer vnd diener vnd aller der, die ze der selben sach gehaft sint ald die mit worten werken getaten stur ald helf darzu getan hant, vmb die selben stoss vnd missehellvng, wie die genant sint, si sigin benent ald vnbenent, die vntz vff disen hvttigen tag zwischen vns beschehen vnd vfgeloffen sint, iro aller reht getruwe gut frvnd sin vnd wesen sont, vnd haben och die selben frvntschaft vnd sun mit guten truwen gelobt stat ze hend luterlich ane alle geuerde. Wir lassent vnd sagent och mit vrkvnd dis brieues den obgenanten vnsern herren abt Eberharten ledig vnd loss aller der aid vnd gelubd, die er von der selben stossen vnd sachan wegen gesworn hatt. Wir haben im och wider geantwurt vnd ledig gelassen dis flekken Ow, Alaspach, Stekboren, Bernang vnd Mannenbach vnd och darzu alle sin lute vnd guter, der setzent wir in in nutzlich gewer vnd habent si och ledig gelassen vnd wider gegeben in aller der wise, als er vnd sin conuente vns die von der selben sach wegen in gesetzet hatte in pfandes wise vnd als er si des selben tages hatt, do er vns dv selben lut vnd guter in satzt. War och, daz wir vt erfurint ald das vns vt gezaigot wurde, das noch vor handen war vnd nit gewust war, daz dem obgenanten hern Mangolten von Brandis vnd hern Eberharten von Clingen zu gehorti vnd das vnser burger genomen hettin, darzu solln wir mit bette vnd mit guten truwen vnser bestes tun, ob wir es wider bringen mvgent, mohtint wir es aber mit bette nit wider geschaffen, so sigin wir inen nvt da fur gebunden ze tunde vnd solin och darvmb och von inen ledig sin. Ez ist och beredd vnd mit tadingen begriffen, wenne Vlrich von Rogwile vnser stetamman ledig wirt von der vanknvss, als in her Mangolt von Brandis geuangen hat, ane schaden, so sol er vnd och sin bruder Hainrich von Rogwile vnd och der obgenant Johans von Rogwile swerren gelert aid ze den hailigen vmb die selben sach vnd vanknvss ain sleht vrfeh vnd ain luter frvntschaft, vnd sont inen och ir frvnde ze frvnd darvmb gewinnen luterlich ane alle geuerde. Vnd haben vns dar vber verzigen vnd verzihent vns mit disem brief fur vns vnd alle vnser erben vnd nachkomen vnd fur alle die, vber die wir ze gebieten hant, aller hilf gaischelichs vnd weltlichs gerihtes aller priuilegy brief frihait vnd gnade, die wir von kvngen vnd kaisern hant ald die wir ald ieman von vnseren ald vnser stette wegen gewinnen ald erwerben mohtin vome stule ze Rome, vome riche ald anderswannan, da mit wir nv ald hernach vt vinden ald erdenken kvndin alder mohtin, daz wider dis lieplichen frvntlichen rihtung war ald da mit wir die selben klosterherren ald das gotzhus ze Ow ald wer ze der selben sach gehaft ist, furo bekrenken bekvmberen oder angesprechen mohtin, wen daz disv rihtvng gantz beliben sol, als dirre brief vnd och der brief wiset, den si vns von der selben rihtvng wegen besigelt geben hant. Vnd ze warem vnd offeme vrkvnd vnd stater sicherhait aller dirre vorgeschriben dinge geben wir vnser stett insigel von vnser vnd vnser burger wegen an disen brief. Der ist ze Costentz geben, do man von Cristes geburt zalt drvzehenhundert jar, darnach in dem ffvnf vnd sehtzigosten jar, an sant Jacobs abende dez zwelfbotten."}
{"text": "Ich Otte der pyber von Minnepach vnd mein havsfrowe vro Offmey mit allen vnsem Erwen veriehen vnd tven chvnt an disem prief allen den, di in horent lesen oder sehent lesen, di nv lemdich sint oder her nach chvnftich werdent, Daz wir mit guetleichem willen, mit verdahtem mvt, mit gesamtter hant, mit willen aller vnser erwen, zv der zeit, da wir iz wol getven mohten, Hawen verchavtt vnsers rehten aigens hohchethalw phfvnt phfenig gelts, der da leit avf lehen vnd avf hofsteten daz obern grvenpach vnd daz nidern grvenpach vnd daz grintdorf vnd daz chrottendorf, vnserm liewen vrevnt hern Otten van lihtenek vnd allen sein erwen vm hvndert phfvnt phfening winner mvnz, der wir reht vnd redleich gewert sein. Ich Otte der pyber vnd mein havsfrov vro Offmey mit allen vnsern erwen geluben vnserm lieben vrevnt. hern Otten van lihtenek vnd allen sein erwen vm daz var genant gvet sein ir rehter scherm vnd ir gwer, als aigens reht ist vnd des landes gewonhait in Osterreich. Dar zve zv einer pezzern sicherhait secz wir in zv ewentevr vnsern hof dacz lengeveld, den wir gechavft hawen wider hern Otten sven van grovenwerd, also weschaidenleichen, ow vnser erwen fuer waz wolten sprechen nach der vargenantten gult oder chain irresal dar an machen, so schvln sev di var genantten hvnder phfvnt vnd svbenthalp phfvnt phfenig hawen avf dem vargenantten hof vnd schvln der phfenig da van wechemen, so se nest mvgen, mit vnserm guetleichem willen an allen chrieg vnd an allen irresal. mohten sev aver des Schadens vnd der vargenantten phfenig dacz dem hof niht zv ehernen, so schvln se sein zv chomen dacz alle de, vnd wir hawen in dem land zv Oesterreich. Daz dise red vnd di sache stet weleib vnd vnzebrochen, giw ich Otte der pyber disen prief meim liewen vrevnt hern Otten van lihtenek vnd allen sein erwen zv einem ewigen vrchvnd vnd zv einer vestichait vnd zv einem gezevg diser sache versigelt mit meim insigel vnd mit hern Olbers insigel van ottenstain, der mit seim insigel diser sache gezevg ist, vnd mit den gezevgen, di her nach stent geschriwen: vlreich van Merchenstain, Otte der walder, Jans van starhemwerch, her wilhalm van hohenstain, Olber sein pruder, her havch der tvers, Chvenrat der iung van lihtenek vnd ander vrvm lewt genvech, den di red vnd di sache vnd der gewerft wol chunt ist. Diser prief ist gewen, da van Christ puert ist gewesen Tavsent iar, drev hvndert iar, dar nach in dem nevnczehentten iar an sand Oswalts tag daz Razpach in dem havs."}
{"text": "Ich Sighart der Piber vnd mein Hausfrow vrow Ann vnd alle vnser erben Wier veriehen offenbar vnd tun chunt allen den, die den brief sehent oder lesen horent, Daz wier mit wolbedachtem mut vnd mit gutleichem willen recht vnd redleich ze chaufFen haben gegeben den erbern Gaeistleichen herren vnd vrown vnd iern gotzhaus ze Pulgarn vnser Drittail, daz wier gehabt haben an der Hub ze Noern, di da haist di Hurbmr. mit allem dem nutzen, vnd zv dem selben Drittail gehort ze Holtz vnd ze veld, versucht vnd vnuersucht, vm Dreutzehen phunt phenning wienner Munss, der wier gar vnd gaentzieich gewert sein. Vnd wier sein ouch dez vorgenanten drittails auf derselben egenanten Hub ier vnd des vorgenanten Gotzhauss gewer, also Lantz recht ist, Vnd naemen sev oder daz vorgenant Gotzhaus darvber chainn schaden der gewerschaft fur alle ansprach, den schullen wier in ablegen vnd schullen daz haben auf vns vnd auf vnsern trewn vnd auf alle dev, vnd wier haben versucht vnd vnuersucht. Daz di red staet vnd vnzebrochen beleib, darvber geben wier den brief gesigelten Ich Sighart der Piber mit meinem anhangunden Jnsigel. Der brief ist gegeben Nach Christes geburd vber Dreutzehen Hundert jar, darnach in dem viertzkisten jar an sand Andres abent."}
{"text": "Wier Rudolf der vierd von gotes genaden erzherzog ze Oestereich, ze Steyer und ze Kernden, herr ze Chrain auf der Winndischen marich und ze Portenawe, graf ze Habspuerch ze Phuertt und ze Kybuerg, marichgraf ze Purgawe und lantgraf in Elsazze bechennen offenleichen, wand di magenchraft goetleicher fuersichtichait weltlichen gewalt mit furstleicher wierdichait empholichen und gegeben hat ausgenomen laeuten, di got dar zue geordent hat, darumb zimt wol fuerstleichem adel ze tragen ein gedultig mitleidunde herz allen versereten und beswerten menschen und sunderleichen iern getrewn undertanen, doch aller maist geistleichen leuten, di in gotes dienst mit strenger uebung sich arbaitent andaechtichleichen ze allen zeiten. Dis ist das wier nach angeborner natur fuerstleicher miltichait mitleidund sein den erbaern geistleichen unsern getrewn andaechtigen . . dem probst und . . dem convent der chorherren des gotshauses und des capitels ze Sand Ypoliten, di laider in den naechsten jaren von der prunst wegen di an ierm gotshaus und an iern haeusern geschehen ist grozzen verderblichen schaden genomen habent, und tuen chunt, das di selben . . der probst und die chorherren von Sand Ypoliten, an der stat des jares und des tages als diser prief gegeben ist, fuer uns choemen sind und uns beweiset haben mit soelicher erbaerr chuntschaft, der wier gelaubt haben, daz ier vorvodern auf der selben stift und auch si gehabt habent von weilnt dem allerdurchlauchtigistem unserm herren und enen dem Roemischen chuenig Albrecht herzogen und herren zu den zeiten der vorgenanten unser landen ein hantfest versigelt mit seinem grozzem anhangundem insigel, da mit in verhenget und geben waer soelich freihait und genad, das si iern traid, iern wein und allerlai chost, swes si in ier gotshaus bedoerften, fueren und vertigen sollten, als sew auch von alter getan habent, da selbs hin gen Sand Poelten in ier chloster an maut, ane zol und an alle ierrung, und das in der selb ier prief nu mit ettleichen priefen di si heten gehabt und ierr chirichen schatz verprunnen sei, und habent uns gepeten, das wier in und iern nachchoemen ewichleichen di selben freihait und genad, seind das si ier alt prief verlorn habent, geruechen ze geben von newn dingen, als si di unz her pracht habent, und daz wier in di mit hantfest unserr priefen bestaeten geruechen ewichleich und bewaern. Daz haben wier getan und haben lauterleich durich got, durch aller unserr vordern und unserr seln hailes willen fuer uns und unser prueder, der aller wier als der eltist under in vollen gewalt und ganzen gewalt haben, und fuer unser aller eriben dem vorgenanten gotshaus ze Sand Poelten. . dem probst, . . den chorherren und . . dem capitel daselbs und allen iern nachchoemen ewichleichen nach gueter vorbetrachtung mit rechter wizzen gegeben ewichleichen und geben mit disem prief recht und redleichen di egenanten freihait und genad, also das si iern traid, wein und ander ier nuecz und dienst, zins und zehent und gemainlichen swas si in ier haus beduerfen an gevaer, als das mit alter gewonhait her choemen ist, fuern und vertigen schuellen und muegen in daz egenant ier chloster. Dar umb enphelichen und gepieten wier in dem nammen als da vor fuer uns und fuer all unser eriben ewichleichen allen unsern gegenwuertigen und chuenftigen mautaern, zollnaern und amptleuten, das si das vorgenant gotshaus . . den probst und di chorherrn von Sand Poelten und allen iern nachkomen ewichleich beleiben lazzen pei den vorgeschriben freihaiten und genaden di wier in gegeben haben und si dar an nicht ierren noch da widertuen oder iemand tuen lazzen in dehainen weg; wer aber da wider taet, den schuellen und wellen wier und unser eriben darumb pezzern und straffen an leib und an guet. Diser sach sind gezeugen di erbierdigen unser lieben freunt: her Ortolf erzbischof ze Salczbuerch legat des stuels ze Rom, her Paul pischof ze Freising, her Goetfrid pischof ze Pazzawe, her Johans pischof ze Gurk unser chanzlaer, pischof Ulreich von Sekkowe, pischof Peter von Lavent und pischof Fridreich von Chiemse, und di edeln unser lieben oechaim graf Albrecht von Goercz phallenzgraf in Chaernden, graf Meinhart von Goercz und von Tyrol sein prueder und graf Ott von Ortenbuerch, und di edeln unser getrewn lieben graf Uelrich und graf Herman prueder von Cyli, graf Johanns von Phannberch, graf Yban von Pernstain, Eberhart von Waltse, Fridreich von Oufenstain unser houptman in Chernden und Chuenrad von Oufenstain unser houptman in Chrain und auf der Marich, Fridreich von Walsse von Graecz, Hainreich und Fridreich von Walsse von Drosendorf, Stephan von Meissawe obrister marschalich in Oesterreich, Leutold von Stadekk unser lantmarschalich in Oesterreich, Jans der Tuers von Rauhenekk, Hainreich von Rauhenstain, Alber von Puechhaim, Wernhart von Meissawe, Hainreich von Liechtenstein von Nicoltspuerch, Mertt der Stuechss von Trautmanstorf, Ulreich von Stubenberch, Chol von Saeldenhofen, Hainreich von Hakenberch, Pilgreim der Straewn, Hainreich von Rappach unser hofmaister, Jans der Losperger unser chamermaister, Wilhalm der schenkch von Liebenberch unser speismaister, Wernhart der schenkch unser vorstmaister und Albrecht der schenkch unser chelrmaister und ander erbaer leut genueg. Und dar uber ze uerchuend geben wier in disen prief versigelten mit unserm grozzen anhangundem insigel. Der prief ist geben ze Wienn, an unser vrowen abent ze der chuendung, nach Christi gepurd tausent dreuhundert jar dar nach in dem zwai und sechzigistem jar, unsers alters in dem drew und zwainzigistem und unsers gewalts in dem vierden jar. Wier der vorgenant herzog Rudolf sterkchen disen prief mit dirr underschrift unser selbs hant."}
{"text": "Ich Alhait Fridreichs des Tannar witibe, dem Got genad, vnd ich Vlreich ir sun vnd mit vns alle vnser erben, ez sein sun oder tochter, wie di genant sind, vnd ich Tanquard der Chlammer vnd ich Mertt sein svn vnd mit vns all vnser erben, wir vergechen vnd tuen chund allen den, di den prief sehent oder horent lesen, daz wir mit wol bedachtem muet vnd mit guetleichem willen vnser vnd aller vnserr erben vnd auch mit gesampter hant vnd nach vnserr pesten vreunt rat ze den zeiten, do wier daz wol mit recht getuen mochten, vnuerschaidenleichen, recht vnd redleichen ze chauffen haben gegeben ein hueb, die genant ist datz des Tannar lehen datz dem Chuertzen auf dem Okrain, di gelegen ist in Munizpekher pharre vnd vnser vreyez aygen ist, dem erbern herren probst jansen datz Walthausen vnd allen seinen nachchomen vnd dem conuent vnd auch dem gotshaus da selben mit allen den rechten vnd nutzen, als wir sei selber vnd vnser vodern vnuersprochenleich in rechtes aygens gewer inn haben gehabt, ez sei versuecht oder vnuersuecht, gestift oder vngestift, mit holcz, mit velden, mit wismaden, wie daz genant ist, vmb zway vnd dreizzig phunt phenning wienner munczze, der wir von in gantz vnd gar gericht vnd gewert sein an allen vnsern schaden also mit auz genomener red, daz wier der vorgenanten hueb, der aygenschaft vnd des chauffes ir gewern vnd scherrm schullen sein an allez gevar nach landes recht in Osterreich. Wir offenn auch mer an dem prief, daz wir von all vnser erben vns des vorgeschribenn guetes ebichleich ze vertzicht getan haben in offner lantschrann vor dem lantrichter vnd vor erbern rittern vnd chnechten zden zeiten, do wir ez wol getuen mochten, daz wir noch vnser erben dhain ansprach noch dhain recht immermer dar an haben schullen an dhainer stat, daz loben wir in mit vnsern triwen stat zebehalten an allez gever. Vnd daz dem vorgenanten erbern herren probst Jansen vnd seinen nachchomen vnd dem conuent vnd auch dem gotshaus datz Walthausen di red vnd daz gelub also stet vnd vntzebrochen beleib von vns allen, di vorgenant sind, vnd auch von allen vnsern erben, dar vber gib ich vorgenanter Tanquard der Chlammer den prief versigelten mit meinem anhangunden jnsigel, dar zue haben wir gepeten den ersamen ritter hern Weczel von Erbing vnd Otten den Oder ze den zeiten lantrichter im Machland vnd Dietreichen den Tanner, daz iederman mit sampt seinem anhangundem jnsigel der red vnd des chauffes geczeug ist, wand wier ich vorgenante Alhait vnd Vlreich ir sun vnd vnser erben vnd Mertt Danquarts des Chlammer sun des mit vnsern treuwen. vergechen, daz wir zden zeiten nicht aygener jnsigel haben gehabt. Der prief ist gegeben, do man zalt von Christes gepuerd dreuczehen hundert jar, dar nach in dem aynz vnd fumfczigistem iar an vnser Vrouwen tag zder liechten messe."}
{"text": "Wir Ludowig von gotes gnaden Romischer keyser ze allen ziten merer dez richs veriehen offenlichen an disem brief, daz wir den wisen luten . . den burgern gemainlichen ze sant Gallen vnsern lieben getriwen diu gnade getan haben mit disem brief, daz si ein vngelt in der stat ze sant Gallen vf setzen vnd daz inne haben vnd niezzen, als zitlich vnd gwonlich ist, an alle irrunge. Vnd sol diu gnade wern als lange biz an vnser widerruffen. Vnd dar vber ze einem vrchunde geben wir in disen brief mit vnserm keyserlichem insigel versigelten. Der geben ist ze Vberlingen an suntag vor sant Vites tag, da man zalt von Christes geburt driuzehen hundert iar, dar nah in dem vier vnd dreizzigestim iar, in dem zwainzigestim iar vnsers richs vnd in dem sibenten dez keysertumes."}
{"text": "Wir Albrecht von gots gnaden Hertzog ze Osterreich, ze Steyr vnd ze Kernden Tun chunt mit disem brif, Daz wier vnsern Purgern ze Ens di gnad getan haben, Daz der Purger chainer dhaines wandels dem Richtter veruallen sein sol, ez sei denne, daz dem Richtter daz wandel in der Schranne mit vrag vnd mit vrtail verualle. Darzu gebieten wier gar ernstlichen vnd wellen auch, daz man vnsern Rat ze Ens in eren hab, alz pilleich vnd recht ist. Wer in dar vber ichtes tet, daz vnpillich wer, mit warten oder mit werichen, den wellen wier swerlichen dar vmb pezzeren. Der brif ist geben ze wienn an Mentag vor dem Auffertage, Anno domini Millesimo, CCC. Quadragesimo Primo."}
{"text": "Ich Hertweich der Govgenperger von Prukk vergich vnd tven chvnt alle den, di disen Brief lesent oder hoernt lesen, di nv lebent oder hernach chvnftig sind, Daz ich mein Hveb haizt Mousnest, di mein chouftz gut ist vnd mein lehn waz von Chremsmvnstrern vnd mit meinem gvtem wiln vnd gunst die aigenschaft an der Hueb mit einem widerwechsel eins andern Guetes chomen vnd gevaln ist an das Gotishous datz sand Florian, vnd ze vrchund der aigenschaft vnd durch miner vnd miner vodern selhail satzt ich dar ouf zegeben demselben Gotshovs all iar an sand Nyclastag drisk wienner pfenning, der sich me dann drisk iar vergangen hat. Nv han ich wol erfunden, daz dem Menschen von aller siner hab niht blibt, dann daz der se ze hilf vnd ze trost gegeben wirt, vnd han durch miner selhail di selb Hueb Mousnest mit alle dem, daz dar zve gehoert mit verdahtem mvet zder zit, do ich ez wol getvn mahtt, vnd mit gunst miner Erben dem vorgenanten Gotshovs auf gebn in des Ersamen Brobst Hainrichs hant mit allem dem reht vnd ich daran gehabt han, vnd verzieh mich ir gaentzlich also, daz ich vnd mein Erbn ansprach dar ouf nimmer me gehabn schuln durch miner vnd miner vodern sel also, daz man, alz ich niht enbin, da von minen Jartag vnd miner Housfrowen vnd meins svn Leupolts, den got gnad, an dem selbn tag ewichlich begen sol mit vigili vnd mit selmisse vnd mit andern gvten dingen, vnd sol, swer zden ziten Chelner ist des Gotshovs an dem selben minem Jartag da von den herren von dem Conuent raihen ewichlich ein pfunt pfenning, daz daz niht abge. Geschech awer daz, des Got niht engeb, von swilher soumung daz wer, so schuln mein nohst erbn der vorgenanten Hueb sich vnderwinden vnd so lang inne haben, vntz daz di sovmvng gaentzlieh gebezzert werd. Wer awer, daz der, der sich des Guets dar vmb vnter wunden het, nach der bezzervng niht ledich wolt lazzen, so sol in des e genanten Gotshovs vogt des ernotten, daz er da von cher vnd daz gvt ledich lazz. Vnd daz dise gab vnd ditz gescheft, alz vor beschaidn ist, baidenthalb staet, ewichlich vnd vnuerchert bleib, dar vber gib ichd em vor genanten Gotishovs datz sand Florian disen Brief ze vrchund bestetigt mit meinem Insigel. vnd durch bezzer sicherhait dirr sache han ich gebeten den erbern herren hern Eberharten von Walsse, vogt des e genanten Gotshovs, vnd minen herren hern Albern von Volchenstorf, in des Lantgerihtt iz leit, daz di ze gezivg ir Insigel dar an gehangen habnt. Der Brief ist gegebn an sand Gregorii tag Nach Gotis geburt vber drivzehn Hvndert jar, dar nach in dem zway vnd dreiskistem jar."}
{"text": "Ich Renwart von Altendorf vnd mein hausfraw vnd all vnser Erben die wir yetzunt haben oder noch gewinen, wir veriehen offenbar an dem gegenwirtigen brief vnd tuen chunt allen den, die den brief an sehent hornt oder lesent, daz wir mit wolbedachtem Muet gunst vnd Rat vnser pesten freunt vnd auch ze den zeiten da wir ez mit Recht wol getuen mochten, daz wir Recht vnd redleich gesaczt haben vnser Guet halbs genant am Hoflein vnd ist sechs schilling gelcz vnd leit in Serleinspekcher phar mit allen den Rechten, Ern vnd nuczen, vnd dar zu gehort zu holcz zu ueld versuecht vnd vnuersuecht dem Erbern ekchart dem Cheltzen seiner hausfrawn vnd irer paiden erben vm fier phunt wiener Mvncz, der wir von in gancz vnd gar gericht vnd gewert sein zu Rechten tegen. wir schullen auch dez sacz vnd halben guetz daz for geschriben stet ier Recht gewer vnd furstant sein fur all ansprach vnd chrieg wo in dez not vnd durft geschiecht alz lang si daz halb guet in habent. Wer aber daz in an der gewerschaft icht abgieng oder chrieg gewunen oder schaden nemen wie der schad genant wer, daz fon vnsern wegen wer, daz der forgenant ekchart der Chelcz vnd sein Hausfraw vnd ier paider erben ir ainz gesprechen mochten pei sein trewn on aid on Recht vngesworn ir ains worten dar vm zu glawben, den selben schaden den schull wir in allen ab tuen vnd wider chern vnd daz schullen Si haben daz zu vns vnd da zu vnsern trewn vnd dar zu auf all vnser hab wo wir die haben oder gewinen, si sei versucht oder vnuersucht in der Landz oder auzzer landz oder wie Si genant sei an geferd nichcz auzgenumen vnd da schullen Si vns auf phenten vnd dar auf faln mit guetleich vnserm wiln on alz Recht on all Herschaft on alz gericht alz lang vntzt daz si Hauptguecz vnd schadn gericht werden vnd waz wir oder vnser erben mit in oder mit iren erben an hueben zu chriegen oder mit Rechten daz schull wir vnd all vnser Erben zu aller zeit vnrecht vnd verlorn haben vnd der forgenant ekchart der chelcz vnd all sein erben behabt vnd gewonen, wir haben auch vollen gewalt zu lasen all Jar ierleich zu vnser frawn tat zu der Liechtmes for fierczehen tag oder hinnach in den fierczehen tagen. Daz in die Red vnd auch die Handlung also stet vnd vncebrochen beleib, dar vber geb wir in den offen brief versiglt mit meim anhangunden insigl Renwartz von altendorf vnd zu einer pessern sichhait vnd zeugnuz vnter dez Erbern philip dez Enczenstorffer anhangunden in sigl vnd vnter dez erbergen Hnr dez Oder anhangunden in sigl, die daz daran gehangen habent durch vnser fleizzig pet wiln in vnd allen iren Erben on schaden dar vnter wir vns verpinten mit vnsern trewn allez daz stet ze haben daz oben an dem brief geschriben stet. Daz ist geschehen da man zalt von christ geburt dreuczehen hundert jar dar nach in dem acht vnd sibenczkistem jar an dem heiligen aufferttag."}
{"text": "Ich Thoman der Apfentaler mein hausfraw und alle unser erben ich Anna und ich Elsbet hern Jacoben dcz Elreichinger tochter dem Got gnad verjehen, daz wir verchauft und ze chaufen geben haben dem erbern Otten dem Stuckchler purger ze Obernperg seiner hausfrawn und allen iren erben unser gut gelegen in dem Weyntal da di zeit Friedreich in dem Weintal aufgesezzen ist und das Steffanisch aigen ist und das auch vorgenanten Annen und Elsbeten von unsern vorgenanten vater hern Jacoben dem Elreichinger saligen anerstorben ist mit allen den eren rechten und nutzen di dazu gehorent umb etleich gelt dez wir gantz und gar von in bericht und gewert sein, und haben auch im dasselb guet ingeantwurt mit probtz hant und mit aller der stat di darzue gehort. Daz der chauf und die handlung furbaz also stat und untzerbrochen beleib daruber ze ainem waren sichtigen urchund der sach geben wir in den brief versigelt mit meinem vorgenanten Thoman dez Apfentaler anhangunden insigel, und mit des ersamen Hansen des Tuemmairs insigel di zeit probst und chastner ze Obernperg. darunder wir uns ich vorgenanter Thoman der Apfentaler mit sambt meiner hawsfrawn und ich vorgenante Anna und ich Elsbet mit sambt allen unsern erben uns unverschaidenleich verpinden mit unsern trewn an allez gever allez daz stat ze haben und ze volfuren daz an dem brief geschriben stet. Und wer auch den brief mit irem guetleichem willen inn hat oder furpringt der hat alle di recht di hie vorgeschriben stent alz gantzleich alz si selber. Der geben ist do man zalt nach Christes gepurt dreutzehen hundert jar darnach in dem vier und sibentzgisten jar an unser frawen abent zue der chundung."}
{"text": "Allen den, die disen brief an sehent lesent oder horent lesen, kund ich Vlrich von Munchwilla vnd vergih des offenlich mitt disem brief, dz ich willeklich vnd gern durch gott vnd durch bett der erwirdigen frowen der eptischinen vnd dem conuent gemainlich des gotzhus ze Maggenow reht vnd redlich geben han ze rehtem aigen die manschaft vnd lehenschaft des gutes gelegen vff der Egg etwenn genempt dz manlehen, dz der beschaidenn Johans Etter ab der Egg genant der Bregentzer von mir ze lehen hat gehebt vntz her vff disen huttigen tag, als dirr brief geben ist, dz selb gut ainhalb stosset an Sneggenburgs gut vnd andrent an sant Niclaus gut vnd an der obgenanten frowen guter ze Maggenow, vnd wz zu dem vorgenanten gut gehoret von reht oder von gewonhait, vnd han inan dz selb gut geben vnd gefertgot fur reht aigen mitt allen den worten werken vnd getaten, so dar zu gehortond vnd notdurftig warent nach reht vnd gewonhait, vnd han mich dar vber verzigen vnd verzih mich mitt disem brief fur mich vnd all min erben gen den vorgenanten gaistlichen frowen vnd gen allen iren nahkomen alles des rehten vnd aller vordrung vnd ansprach aller kuntschaft aller manschaft vnd lehenschaft aller besatzung vnd frihait, so ich zu dem vorgenanten gut von manschaft wegen ie gehept han ald von dekainen dingen noch her nach gehaben oder gewinnen moht ich oder min erben, vnd sol ich vnd min erben der selben manschaft iro vnd iren nahkomen reht wern sin fur reht aigen nach reht an geferde gen aller menglichem an gaischlichen vnd an weltlichen gerihten, wo sin die vorgenanten frowen vnd alle ir nahkomen bedurfent oder sin notdurftig sind. Vnd des ze ainem waren offenn vrkund vnd stater ewiger sicherhait aller diser vorgeschribnen dinge vnd vergiht so gib ich Vlrich von Munchwilla da vorbenempt fur mich vnd alle min erben der vorgenanten miner frowen der eptischinen vnd dem conuent des gotzhus ze Maggenow vnd iren nahkomen dar vber disen brief besigelt mitt minem aigen ynsigel. Der geben ist ze Wil in der statt an sant Margarethen tag in dem iar, do man zalt von gottes geburt drutzehenhundert iar, ahtzig iar vnd dar nach in dem nunden jare,"}
{"text": "Ich Hans der Turs von Rauchenek vergich vnd tun chund allen den, die den brief lesent, sehent oder horent lesen, die nu leben vnd hernach chunftich sind, daz ich mit meiner erben guten willen vnd gunst, mit verdachtem mut vnd nach meiner pesten vreunt rat vnd mit gesuntem leib, zu der zeit, do ich es wol getun mocht, gewidemt vnd gemacht hab lauterleichen durch got vnd durch meiner vodern sel willen vnd auch durch mein selbes sel hail willen nach meinem tod zu einem ewigen selgret zu dem chloster ze dem Heiligen Chreutz meines rechten anerstorben aigens virczig emmer weins perchrechts, die gelegen sind ze pestorf an der Cholgrueb vnd Sibentzehen schilling phening gelts, der aindlef schilling phening geltes an fumf phening gelegen sind ze Gundramsdorf auf drein halben lehen vnd fumf phening vnd sechs schilling phening gelts auf wismad ze drwmawe, daz alles geraittet ist fur sechsthalb phunt wienner phening gelts, also unuerschaidenleich, daz der Abt da selbs vnd auch die Samnung mir von der egenanten gult nach meinem tod ewichleichen alle iar an dem Oster tag mein iartag wegen schulten nach ires ordens gewonhait, vnd schullen auch si an demselben tag gemainchleich igleichen hehren vnd igleichen pruder geben drew Stukch visch vnd ain semeln, vnd sol auch mein oder meiner nachchomen amptman in ir vron cheller gen, und welicher wein im aller pest geuellet, do sol er von geben igleichen die grozzen mazze weins, vnd schol auch ich in pei meinem lebentigen leibe dieweilen zu einer vrchund davon raichen ain virtail weines vnd zwelf winner phening alle iar an sand Michels tag vnd nicht mer. Wer awer, daz ich pei meinen lebentigen leibe andrew sechsthalb phunt gelts fur die vorgenante gult widem vnd machen wolt, die schullen si dann nemen vnd schullen auch die furbaz ewichleichen pei dem egenanten chloster weleiben vnd schullen mir danne die virtzig emmer weins perchrechts vnd auch die sibentzehen schilling gelts mit sampt dem virtail weins vnd der zwelif phening wider ledig sein, vnd schullen auch si danne daz egenante selgeret pei meinem lebentigen leib alle iar davon pegen vnd ewichleich nach meinem tod in dem rechten, als vorgeschriben stet. Vnd ist auch, daz ich pei meinem lebentigen leib fur die vorgenanten virtzig emmer perchrechts vnd sibentzehen schilling gelts nicht andrew gult widem vnd machen, als vor verschriben ist, so mugen meine erben nach meinem tod, oder wen ich darzu schaff, andrew sechsthalb phunt geltes dafur widem vnd machen, ob si wellen, vnd schullen die ewichleich pei dem egenanten chloster weleiben vnd schullen auch si danne mir vnd mein vodern daz obgenant selgeret ewichleich alle iar davon pegen in allen dem rechten, als vorgeschriben stet. Wer awer, daz der vorgenant iartag wurd versaumt vnd daz si den nicht pegingen, als vorgeschriben ist, durch ehaft not durft willen, so sol man in pegen inner virtzehen tagen. Teten si das alles nicht, so sol ich mich oder mein nachsten erben vnd vreunt zu der egenanten gult ziehen vnd die so lang inne haben, vnd daz die Saumthait von in gantz vnd gar werd gepessert vnd eruollet. Auch gib ich erchennen mit dem brif, daz si von mir vnd mein vorvodern geben schullen an den vorverschribnen iartag vnd dinst drew gantz dinst zu drewn tagen in dem iar, aines an aller heiligen tag, daz ander an Sand Kathrein tag, daz dritt an Sand Andres tag des zwelif poten. Vnd daz disew selgret vnd iartag furbas stet vnd vnzerbrochen veleibe, so gib ich in den brif zu einen waren vrchund versigelten mit meinen insigel; des ist auch zeug der erber her her Hainreich von Rauchenstain mit seinem insigl, vnd auch der erber herr her Chadolt von Haslaw auch mit seinem insigel. Der brif ist geben nach Christi gepurd drewtzehen Hundert iar darnach in dem Sibentzgisten iar, an Samstag nach Mitter vasten."}
{"text": "Wir Albrecht von gots gnaden Herczog ze Osterreich, ze Steyr vnd ze Chernden tuen chunt mit disem prief vmb den stOz vnd chrig, so zwischen vnserm lieben Chapplan Brobst Ruedwein von Newnburch Chlosterhalb vnd seinen Convent an einem tail vnd vnsern Purgern daselbs an dem andern tail gewesen sind von des Spitales wegen ze Newnburch Chlosterhalb, daz si derselben chrieg vnd stOzze baidenthalben willichleichen vnd genczleichen hinder vns gegangen sind, also swaz wir dar vber sprechen, daz si daz ze baider seit stet wellen haben. Nu haben wir dar uber gesprochen vnd sprechen mit disem brief des ersten: daz der Probst ainen Chorherren auz dem Convent geben sol der die Ewig Messe verwese, vnd taeglichen habe in der Chappelln in dem Spital, Vnd demselben Chorherren sol gevallen auz dem Spital ze pezzerung zu seiner phrunt zehen phunt geltes, vnd ovch allez daz Oppher, daz da gevallen mag, oder geopphert wird in derselben Chappeln auf dem Alter, daz sol gehOrn in die Pharr, die da heizzet die Gustrey. Ez sullen ouch alle heilichait, der die Siehen in dem Spital notdurftig sind, ez sei Peicht, oder Gots Leichnam, oder daz heilig Ole hinab von dem Chloster geraicht werden. So sol ouch die Messe in derselben Chappelln in dem Spital nur gesprechen werden, wann man zu der Wandlung leuttet, zu der andern frumesse in dem Chloster. Ez sol auch diselb Messe in dem Spital zu den drin obristen Hochzeiten gesungen werden vnd an der Chirich Weichtag, vnd an des heiligen tag, in des eren der alter geweicht wirt. Wer aber, daz der Spitalmeister oder sein hausvraw oder diener oder dienerinn, die in das Lanchovs nicht gehOrent, sturben, Sprechen wir, daz die an Messe werden getragen zu dem Chloster, vnd daz in da ir recht wvrd begangen. Swelich Siech aber in dem Lanchovs stirbet, daz der bei der Messe da inne stea, vnd daz man in darnach zu dem Vreythof trage, Vnd in da begrab. Ouch spreachen wir, daz dieselb Chapelle Chainen Vreythof noch chain Glokhaus haben sol, nur ein chlaines sinegozzel. Vnd daz bei der Chapeln weder erst, noch sibent, noch dreizkist, noch Jartege nicht begangen werden. Ez sul auch die vorgenant Chapell nur mit einen alter vnd mit einer Messe werden gestift, vnd dieselb Messe sol gesprochen werden von ainen Chorherren auz dem Convent alz vor geschriben ist. Vnd ouch, daz dem Chaerner an Gotsdienst vnd an dem gelt daz von alter dazu geben ist vnd an allen seinemrechten furbaz ichtes icht abgea Von der Ceache vnd von dem Spital. Ez sol ouch chain schuel bei dem selben Spital sein, noch furbaz nimmer werden, nur bey dem Chloster, vnd bey der Pharr daz sand Merttein. Wir sprechen ouch, Waz zu dem Vorgenanten Spital Vorgeben ist, vnd waz iezund darzu gehOrt, daz daz dabey beleib an allen Tayl, Swaz man ouch den Siechen geit durch Got, ez sey prot, Wein, Vleisch, phenning, die man vnder seu taylt, oder waz Chost man in geb, damit man seu trOsten wolt, oder gewant, oder Petgewant, daz sol ouch an allen tayl beleiben. Vnderwund sich aber der Spitalmeister der phenning, die Vnder die siechen getailt wurden , so sullen si auf dem Tayl gean  ouch Sprechen wir, swaz man durch got zu des Spitals powe geit, in dem nachsten dreyn Jaern, als der brief geschriben ist, daz daz Vngetailt beleib. Waz man ouch auf daz egenant Spital gebent wirt, ez sey auzzerhalb oder innerhalb der Pharr Von Erb, Aygen, Von beraitschaft, daz vber Sechczig phenning were, davon sol dem Chloster der drittail gevallen, Vnd dem Spital di zuen tayl. Wir sprechen ouch, swaz der Spitalmeister des Spitalsgut wil wandeln mit innenemen, mit auzgeben. Oder mit widerraitten, daz daz geschech mit des Chapplans, der derselben Chappelln Verweser ist, wizzen, vnd daz er ouch dabey sey. Vnd sol ouch der Probst bey der Raytung sein, oder aber der seinen ainen ze derselben raittung schaffen. Vnd sol die Rayttung geschechen ze allen Quatembern. Dar zu sprechen wir, swann die Purger dem Probst geschriben gebent allez, daz enther zu dem Spital gehort vndgeben ist, daz in dann der Probst vnd der Convent ein Vrchund daruber geb, daz ez furbaz in dem tail icht gehor. Man sol aber doch davon widerraitten, als Von dem andern gut, daz daz Spital angehOrt. Des geben wir zu Vrchund disen Brief, besigelten mit vnserm Insigel, der geben ist ze Wienn an Eritag Vor sand Marie Magdalene tag. Nach Christs geburd dreuzehen hundert Jar, darnach in dem Vier vnd Vierzkisten Jar."}
{"text": "Ich Gerunch hern Choln svn, Perchmaister des Gotshaus ze Newnburch, vergich offenleich vnd tuen chunt allen den, di disen prief lesent oder horent lesen, di nu lebent vnd hernach chunftich sint, daz Herbort von Wien vnd sein Chon vrow Alheit gelten suln Schoenmannen dem Juden vnd seiner Chon Racheln fvnf phunt wienner phenning, di si in gelihen habent des nachsten Mittichen nach sant Merteins tag vnd von demselben tag gent alle wochen zu gesuech auf iegleich phont acht phenning wienner munzze, vnd fvr haubtguet vnd fvr den gesuech der darauf gewachsen mach, haben si in rechte vnd redleich mit gesampter hant, do si ez wohl getuen mochten ze phand gesaczt irn weingarten an dem Chalnperge des einhalbcz ieuch ist vnd leit zwischen hern hermanes ymians weingarten vnd des Howenvelder weingarten vnd ist das geschehen mit meiner hant, wan ich des weingarten perchmaister pin, vnd mit aller ir erben guetlichem willen; vnd swas dem vorgenanten Juden an dem e geschrieben phande ab get, daz er hat auf Herwordes trewen vnd auf seiner hausvrowen trewen vnd auf alle dem, daz si habent in dem lande ze Osterreich. Vnd dar vber gib ich Gerunch dem oftgenanten Juden SchOnman vnd seiner Chonn Racheln vnd ir paider erben ze vrchvnde vnd ze sicherhait disen prief mit meinem insigel versigelt. Diser sache sint gecceug her Perchtolt der Ober Chamerer, her Stephan von Syerndorf, die erbern chorhern, Engelprecht der Suzlzler, Chvnrath, Rudwein, herman von freising, Jacob von der obern chamer, Lentwein der Schreiber vnd di Juden Gersau, chazday, ysaac, aaron vnd ander ersam leut di da pei gewesen sint. Dicz ist geschehen, vnd diser prief gegeben, do von christes gepurd ergangen waren Dreuzehen hvndert iar vnd in dem virten jar dar nach, des nachsten Mittichen nach sant Merteins tag."}
{"text": "Wand di leut todlich sint vnd menschlich gehvgnuss ze chranch ist, zerging vnd vergezzen wuert maniger gescheft, di doch recht vnd redlich ergent, ob si mit briefen vnd mit zivgen nicht hilf gewunnen; dar vmb wir Ainwich von gots gnaden probst vnd Hainrich der Techent vnd all di Sammvng datz sand florians haus tven chvnt mit vrchvnd ditz briefs allen den, di in lesent oder horent lesen, di nv sint oder her nach chvnftich werdent, daz wir Alramm dem Grafen von der weizzenchirchen in der wachawe vnd seinen geswein Petern gegeben haben auf vier gveten datz vriesenperg, di vnser chirchen datz sand Mychel in der wachave halb gewesen sint, sechs schilling vnd acht phenning gvld in wechsels nomen vmb funfthalben schillinch gelts auf irem weingarten in der Rentz datz wachave also beschaidenlich, swer den vorgenanten weingarten inn hat, der schol all iar an sand Cholmanstag ewichlich dem pharrer von sand Mychel geben ze dienst fvnfthalben schillinch niver phenning wienner mvnzz. wer auer, daz daz dienst an dem genanten tag nicht gegeben wurt vnd her nach vber viertzechen tag, so sint sechtzig phennig dar avf ze wandel gegangen damit stet iz auer viertzechen tag ztem selben wandel vnd als lang, daz ze drin viertzechen tagen dar avf ze wandel gent sechs schilling phenning. Damit schol iz ain iar sten, als daz iar end hat; wert man dann des selben iars dienst vnd wandel nicht, so schol iz auer ain iar auf sechs schilling ze wandel sten vnd ist man dann dem vorgnanten vnserm pharrer schuldich zwaier iar dienst vnd wandel; daz wirt ze ainer svmm ainer vnd zwaintz schillinch phennig. geit man der an dem dritten iar nicht, so hat sich der vorgnant weingart in der Rentz an als vuerzog vervallen ledichlich in vnsers pharrer vnd der chirchen datz sand Mychel gewalt vnd schvllen di vorgnanten Alram vnd peter vnd ir erben chatn recht vuerbaz dar an haben. Vnd daz di wandlung vest vnd stet vnd vnverchert ewichlich beleib vnd den vorgnanten Alramm vnd petern vnd ir erben von vns immer chain chrieg vmb di ebenanten gvlt auf ste, geb wir in disen brief bewart vnd versigelt mit vnsern zwain insigeln. Daz ist geschechen, do von Christ gebvrt vergangen waren drevzechen hvndert iar, darnach in dem drevtzechenten iar an vnser vroven tag zter Liechtmess."}
{"text": "Ich Walther von Linzperch vnd mein Hausfrawe Peterz wir veriehen vnd tuen chunt allen den, di disen prief sehent oder horent lesen, di nu lebent vnd hernach chumftich sint, daz wir mit verdahtem muet vnd mit gesamter hant vnd mit willen vnd gunst aller vnser erben zu der Zeit, do wir ez wol getuen mochten, haben verchaufft vnserz rechten aigens funiftze phenning geltes, daz do leit ze Paden pei des Rauber turn, den erbern herren ze dem Heiligem Chreutze mit allem dem nutze vnd mit allem dem recht ze ueld vnd ze dorf, als wir ez her pracht haben in rechter aigens gewer nach des Landes recht ze Osterreich, vm driu phunt phenning Wiener munzz, der wir recht vnd redleich gewert sein vnd durch pezzer sicherhait so setze ich mich vorgenanter Walther von Linsperch vnd Peterz mein Hausfrawe vnd vnser erben ze rechtem gewer vnd scherm fur alle ansprach nach des Landes recht ze Osterreich, das lob wir in ze laisten mit vnsern triven, das schullen si auf vns haben vnd allem dem vnserm guet, das wir haben in dem Lande ze Osterreich. Vnd geben in dar vber disen prief versigelten mit meinem Insigel vnd mit des erbern mans insigel Herrn Haidenreichs von dem Tehenstain, der diser sach geziug ist mit seinem Insigel. Diser prief ist geben, do von Christes geburd waren ergangen dreutzehen hundert iar dar nach in dem sechzze vnd zwaintzigsten iar, des suntags ze mitter vasten."}
{"text": "Wir Engelschalch von Gots gnaden Abbt ze Sytanstetn vergehen offenbar mit dem gegenwurtigen Brief vnd tunchunt allen lewten die in ansehent oder hornt lesen, daz wir mit wolbedachtem mut nach gutem rat ze der czeit da wir ez wol getun mochten, den ganczen czehent grozzen vnd clainn czwair czehent haeuser der ainz haizzet auf der Oed daz ander an dem aygen payde in sand Michels pfarr gelegen mit alle dem daz dar zu gehort di von vns vnd von vnserrn Gotshaus ze Sytanstetn lehen sind die wir lediglich von Jansen Mayster Hansen sun gechauffet habn vm gelt daz wir an vnsers Gotshaus schaden mit vnser selber bysicht gewunnen haben, recht vnd redlich haben verschaufft vnd gegebn unserm getrewn diener Hainreichem dem Chasstner vnd vrown Helen seiner hausvrown vnd allen ir payder eriben vmb sechsthalb pfunt wienner pfenning, dar vmb wir sew gechaufft hetn, der wir ze rehtn taegen an all schaeden gancz vnd gar gericht vnd gewert sein. Wir habn in auch di vorgenantn czehent mit vnsrer hant verlihen vnd geantwurtt auz vnser nuczz vnd gwer in di irn in der beschaidnuss, daz sew allen irn frum damit schullen schykchen mit verseczzen vnd mit verchauffen wie vnd wem sew wellent vnd mit nuczzen vnd mit gebn an des Gothaus schaden mit vnserm vnd aller vnserr nachchomen gutlichem willn an alle irrung, Also daz igleicher der di obgenantn czehent von vns oder von unsern nachchomen wirt besten ez sey man oder vrow, der sol czwaynczig wienner pfenning gebn ze anlait vnd nicht mer. Wir sulln auch der vorgeschriben czehent von unsers genantn Gothhaus wegen ir recht lehenherrn vnd ir scherm vnd gwern sein fur all ansprach an aller stat, wo in des mit recht not vnd durfft geschieht, nach dem lantsrecht in Oesterreich. daz in daz allez hinfur also stet vnd vnuerchert beleib, dar vber zu ainem sichtigen vrchund vnd zu ainer warn geczeugnuss der handlung gebn wir in den offenn brief zu pezzer sycherhait versigiltn mit vnserm anhangundem Insygil. Der brief ist gegebn, da von vnsers Christi gepurd vergangn sind dreyczehen hundert Jar dar nach in dem czwai vnd sybenczgisten Jar an des heyligen Pabst Sand Urban Tag."}
{"text": "Ich Jacob Rupreht, den man nemmt der Low, statamman ze sant Gallen tun kunt vnd vergich offenlich an disem brieff allen den, die in sehent oder horent lesen, das fur mich kam ze sant Gallen in der stat an dem nahsten ffritag nach sant Vlrichs tag, do ich offenlich ze geriht sass, die beschaiden tohter Elsbeth Arnoltin, Hainrich Arnoltz saligen wilunt burgers ze sant Gallen elichi tohter, vnd die nam ze fursprechen Hainricen Garnleder och burger ze sant Gallen, der offnote vnd veriah offenlich vor mir in dem geriht von ir wegen vnd an ir stat vnd sprach, si wolt etwas offnung vnd vergiht vor mir in dem geriht tun, vnd batt mich mit dem selben irem fursprechen ze erfarenn an ainer vrtail, wie si das tun solt vnd moht, das es kraft hett. Do fragte ich vorbenemter amman vrtail vmb vnd wart ertailt mit gemainer vrtail, das si das mit irem rehten erbornen vogt tun solt vnd das das dann wol kraft hett vnd haben solt vnd moht nach dem rehten. Vnd do ze stett do offnote vnd veriah da die obgenant Elsbetha Arnoltin mit dem beschaiden Laurentzen Arnolt, der ir rehter erborner vogt was, frilich vnd willeklich mit wolbedahtem mut vor mir offenlich in dem geriht, das ir die erber frow Adelhait Kilchouerin, die mannemmt Beggelhubin, Rudolffs Kilchouers saligen, den man nammt Beggelhub, och wilunt burgers ze sant Gallen elichi wirtinne, vnd ir sun Cunrat lieplich gantzlich vnd gar vnd erberlich widerrechnot widergeben vnd geantwurt hettin alles ir gut, es warint pfenning win korn husgerat oder dehainerlay ander ding, was das war ald wie es genemt war, das die fromen wisen der burgermaister vnd der rat ze sant Gallen dem vorbenemten Rudolff Kilchouer salgen, den man nammt Beggelhub, die wil er in lip war, von ir wegen vnd zu ir handen beuolhen vnd geantwurt hettin als irem getruwen vogt vnd phleger, won si ir den selben Rudolff den Kilchouer, do er in lip war, ze ainem vogt vnd phleger zugeben hettint, vnd liesse och do die selb Elsbeth Arnoltin mit dem vorbenemten irem rehten erbornem vogt offenlich vor mir in dem geriht frilich vnd willeklich die obgenanten Adelhaiden Kilchouerinen, die man nemmt Beggelhubin, des obgenanten Rudolfs Kilchouers salgen, den man nammt Beggulhub, wilunt elichen wirtinnen vnd Cunraten irn sun vnd ir erben, ob si ensint, vnd och die vorgedahten . . den burgermaister vnd den rat vnd die burger gemainlich der stat ze sant Gallen vnd alle iro erben vnd nachkomen vmb das selb vorgedaht gut aller ding gantzlich quit ledig vnd los fur sich vnd ir erben, vnd lobte och do ze stett die selb Elsbeth Arnoltin mit ir vnd mit des obgenanten ir rehten erbornen vogtes handen offenlich vor mir in dem geriht mit ir truwen frilich vnd willeklich vnd lobet mit disem brief, das si noch ir erben noch ieman andre von ir wegen noch an ir stat die obgenanten Adelhaiden Kilchoferinen, die man nemmt Beggelhubin, noch Cunraten ir sun noch kain iro erben, ob su enwarint, noch die vorgedahten den burgermaister den rat noch die burger gemainlich der stat ze sant Gallen noch kainen burger von sant Gallen besunder noch ir erben noch nachkomen vmb das vorgedaht ir gut noch von des selben gutes noch von der selben vogtye ald phlegnust wegen niemer weder nv noch hienach sollin noch wellint ansprechen vfftriben bekumberren noch bekrenken noch in kain wise beswaren weder mit gaistlichem noch mit weltlichem geriht noch an reht noch mit kainen andern sachen. Vnd ist dis alles beschehen vnd vollfurt reht vnd redlich mit allen den worten vnd werken, so darzu gehortent vnd gehoren soltent vnd als mit gemainer vrtail nach miner frag ertailt wart, das es billich kraft vnd maht nu vnd hienach haben solt. Vnd des alles ze offemm waren vrkunde han ich der obgenant Jacob Rupreht statamman ze sant Gallen min insigel nach rehter vrtail offenlich gehenkt an disen brief,vnd wir die obgenanten Elsbeth Arnoltin des obgenanten Hainrich Arnoltz salgen wilunt elichi tohter, Laurentz Arnolt ir vogt vnd Hainrice Garnleder ir fursprech als vorgeschriben stat veriehent offenlich ain gantz warhait aller der dinge, so von vns da vorgeschriben stat an disem brief, vnd des ze merer sicherhait so habent wir och vnsru insigel gehenkt an disen brief. Dis beschah vnd wart dirr brief geben ze sant Gallen an dem vorgedahten fritag in dem iare, do man zalte von Cristus geburt druzehenhundert jar vnd darnach in dem funf vnd ahtzigosten jare."}
{"text": "Wir Graff hainrich zu Schawnnberg bekennen offennlich mit dem brieff allen den, dj jn sehend oder horend lesen, dy nun sind vnnd hernach khunfftig werdend, das wir mit guetleichem willen vnnser und aller vnnser Erben vnd auch mit wolbedachtem muet vnns veraint vnd beratten haben, das wir gemainclich vnnser frawen vnd den herren gemainclich desgotzhaws zu wilhering ab vnnser vordern sell, ab der vnnsern vnd auch ab aller vnnser nachkhunfftigen sell haben gegeben zu ainem Sellgeratt freyung vnd fuerfart an vnnserer Mawt zu Aschach Also ganntzlich vnd ledigclich, das die selben herren zw wilhering alles das, das jr aigenhafft gut ist, wie es genanntt wird, vnd das sy zw pesserung jrer phruenndt wellenndt anlegen, Ewigclich sullen fuer vnnser vorgenanthe maut zw Aschach fueren ab vnd auff, wann sie wellenndt vnd als offt sy des bedurffennd jn dem jar an alle vordrung vnd an alle maut. wir wellen auch vnd gebieten allen vnnsern mawttern, die zu disen zeiten sind oder khunfftigclichen werdennd, das Sy das selbe vnnser sellgerat dem Gotzhaws zw wilhering an chainerlay sachen ckrenngkenn, sunder si lassen alles jr guet furen, wo sew wellent, an allen phrangksall vnd an alle jrrung, vnd das die gab vnd die andacht als statt vnd Ewig beleib, des geb wir dem Gotzhaws vnd den herren zw wilhering zw aim vrkunndt disen brieff versigelt mit vnnserm grossen anhanngunden jnnsigel, der brieff ist geben nach Christj gepurdt dreytzehennhundert jar an sannd Jacobs des heyligen zwelfpotten tag."}
{"text": "Ich Dietreich der alt von Weizznberch vergich und tun chunt allen den di den brief sehent oder hornt lesen, di nu lebent und hernach kunftig sind, daz ich mit verdachtem muet und guetem willen und mit gunst aller meiner erben, zder zeit do wir iz wol getun machten, allen den zehent den Hainrich der Peygarter von mir ze lehen hat gehabt, der mir ledich ist warten von sinem tod: von zwai lehen ze Wentendorf und dacz Pawngarten, auf des Aigelspekchen zehent di zweliften garb, dacz Plochstorf von ainem reut aber ganzen zehent, dacz Grosendorf von aim jeuch ganzen zehent, dacz Wintpaizzing von zwelif jeuchen ganzen zehent, dacz Reichznig von drin lehen und von ainer hofstat ganzen zehent, han gelihen Chunraten dem Schreiber purger dacz Sand Polten und siner hausfrawn frawen Chunigunden und allen sin erben sun und tochtern, di er bei der hausfrawn hat oder bei der ersten hat gehabt, recht als inn Hainreich der Peigartner in gewer und in gewalt von mir hat gehabt, also han ich inne gelihen ze rechten lehen und allen iren frum damit ze schaffen mit verkaufen mit verseczen, recht als lehen recht und landes gewonhait ist in Oesterich; und seczen uns auch ich und min erben in des vorgenanten zehents ze rechtem scherm und gewer fur alle ansprach, als recht ist und gewonhait in Oestereich. Nemen aver sew daruber dhain schaden an dem vorgenanten zehent mit recht, denselben schaden schulle wir inn ablegen, und sullen in haben auf alle dew und wir haben in dem lande ze Osterreich. Das die red stet und unzebrochen beleib, daruber gib ich vorgenanter Dietreich von Weizznberch der alt und min erben dem egenanten Chunraten dem schreiber, purger dacz Sand Polten und siner hausfrawn frawn Chunigunden und allen sinen erben sun und tochteren, die er bei der hausfrawn hat oder bei der ersten hat gehabt, disen brief versigelt mit minnem insigel und mit herren Albers insigel von Maenberch, der diser red zeug ist mit sinem hangunden insigel. Der brief ist geben nach Christes gepurd uber dreuzehenhundert jar und darnach in dem funf und dreizzigistem jar, an sand Ulreichs tag."}
{"text": "In gotis namen amen. Alle die disen brief sehin alde horen lesen, die son daz wizzen, daz wir von gotis gnaden abbit Heinrich von Vischinvn habin Bvrchartes seligen toher, vron Hedwigvn, Hans wirtennvn hern Atzin von Wil, gigebin halbe an daz gotteshvz zi sante Johanne in Tvrtal mit vnsir brvder dez convenz wizzende vnde willen, vnde haben vns der selbvn vrowen vnde der gebvrt, so von ir kvmt, halbteil enzigen eigenlich mit allem rehte, halbteil belibet och vnserm goteshvse ze Vischinvn. Dez sint gezivge her Heinrich der schvltheiz von Wil, her Heinrich der Hvntzinchover, Eber. von Lomeiz, Bur. von Heitnowa, Rud. von Tvrbatun, VI. der Trvnger, her Bertolt der vogit von Tannegge, Heinrich vnde Rvdolf sine svne, Otto a der Wise vnde Heinrich sin brvder vnde Bertschi a der Wise vnde ander ersam livte. Daz diz war si vnde stete belibe, dar vmbe henken wir vnsir insigel vnde vnsirs capittels an disen gegenwurtigen brief. Diz geschah nah vnsirs herren gebvrte lesu Christi tvsent iar, zweihvndert iar, sibintzich iar, in dem nivnden iare, an dem nehisten svnnentage vor sante Iacobis tvlt dez zwelfpotten, in Bvrchartes seligen hvse an der Wise."}
{"text": "Ich Vlreich der Schenkch von Seborn vnd meine hausfrow Kathrei vnd all vnser erben veriehen offenlich mit disem brif vnd tuen chuent allen den, di in sehent oder horent lesen, daz wir mit gesampter hant, mit guetem willen vnd auch nach vnsrer pesten freunt rat vnd mit meins sweher, hern Cristans von Johenstain guetleichen willen, vnsrew guet, der vierczechnew sind, di gelegen sind in der Apptay vnd di hernah geschriben stent, von erst ain guet ze Lanizmansperg, ain muel ze Oed, ain guet ze Chranwinchel, ain guet ze Oberdorf, drew guet ze Chuemring, ain guet ze Ortmansperg, ain guet ze Raphalzperg, ain guet ze Stierwerch, ain guet ze Pusling, ain guet ze Saularn, ain guet ze Hautzenperg vnd ain guet ze Champarn mit allen den rechten eren vnd nuetzen, die dar zue gehorent, besuecht vnd vnbesuecht als wir si selber inn haben gehabt, auz vnser nuetz vnd gwer in di seinen recht redleich vnd aygenleich als landes recht ist, ze chouffen haben geben vnserm liben herren bischof Gotfriden ze Pazzow vmb zway hundert pfunt pazzower phenning, der er vns genzlich gewert hat an allen vnsern schaden . . Wir verzeihen auch vns vnd ich Christan von Johenstain der guet mit dem brif also, daz wir furbaz noh niemant von vnsern wegen ewichleich nimmer mer nah den gueten dhainerlay recht noh ansprach sullen haben noh gewinnen weder mit recht noh an recht, noh mit dhainerlay sachen. Wir haben auch im mit vnsern trewen gelubt vnd verhaizzen, daz wir der guet sein scherm vnd sein gewer fur allen chrieg vnd ansprach wellen sein an aller stat, vnd im des not ist, als des landes recht ist. Taeten wir des nicht, welherlay schaden er des nimt, den er gesprechen mag vngesworen vnd vnberecht, den sullen wir im allen abtun vnd widerchern ganz vnd gar an allen seinen schaden, vnd sol er daz haben auf vns vnd auf vnsern trewen, vnd darzu vnuerschaidenlich auf aller der hab, di wir vberal indert haben oder lazzen, wo di gelegen ist in Osterreich oder in Bayrn besucht vnd vnbesucht. vnd des selben schadens sol er von vns vnd von vnsrer hab bechomen, wi er wil vnd wi er mag, mit vnserm gutlichen willen vnd an allez recht. Wer di guet von vnsers herren wegen bischof Gotfrids von Pazzowe vnd mit seinem willen inn hat, vnd wer den brif auch mit seinem gutlichen willen inn hat, der hat alle di recht di oben an dem brif stent geschriben. Vnd daz in daz also stet ganz vnd vnzebrochen beleib, darvber haben wir im geben den brif besigelten mit meinem vorgenanten Vlreichs des Schenkchen vnd mit meins swehers Christans von Johenstain, Chunrats des Radegger, Ekkhartzs des Staynpekchen, zder zeit vnsers herren von Pazzowe marschalich, vnd Jansen des Hosmundes, zden zeiten mautter ze Pazzowe anhangunden insigeln, di der sach taidinger gewesen sind in vnd iren erben an allen schaden. Darvnder sich all vnser erben mit iren trewen verpinten an aydes stat allez daz stet zehaben vnd nimmer mer dawider nicht ze tuen, daz an dem brif ist verschriben, der geben ist ze Pazzowe nah Christ geburd dreutzehen hundert iar, darnah in dem drew vnd fumftzkistem jar an sand Merteins tag."}
{"text": "Allen den, die disen brief an nt lesent oder horent lesen, kunden wir dis nachgenemten Cunrat vnd Hainrich die Maiger von Obrendorf gebder vnd Elsbetha vnd Vdilhilt die Maigerinen iro swostran vnd veriehen offenlich mit disem brief vmb das vh, so wir vorgenemten gebruder disen nachgenemten Rudolff Rochlin, Cunrat dem Brunner vnd Johansen Toppelstain burgern ze sant Gallen genomen haben, das wir vorgenemten geswustrit allu vieru vnuerschaidenlich vnd vnser ieklichs besunder gelopt vnd gelert aid ze den hailgen gesworn haben mit vfgehabnen handen fur vns vnd vnser erben, den selben Rudolff Rochlin funf pfunt pfenning, Cunrat Brunner funf vnd drissig schilling pfenning vnd Johansen Toppelstain dru pfunt pfenning alles guter vnd genamer Costentzer munse fur das selb ir vich vnd fur iren schaden gantzlich vnd gar ze gebenn vnd ze rihtenn ald iren erben, ob su ensint, hinnant ze sant Johans tag des Toffers ze sunnwendi, der schierost kumt nach dem tag, als dirr brief ist geben, an allen furzug vnd widerrede. War aber, das wir vff den selben nahsten sant Johans tag inen das selb gelt nit hettint ze gebenn vnd sich des der burgermaister vnd der rat ald die besorger ze sant Gallen ald der mertail vnder in erkandi, so mugent die selben rat ald die besorger ze sant Gallen dannanhin, als dik es su notdurftig dunkt, vns darvmb furbass tag vnd frist geben, vns an vnsren aiden vnd den vorgenemten iren burgern an iren rehten gantzlich vnschadlich. War aber, da vor got sie, das wir inen das vorgeschriben gelt niht rihtint vnd gabint ze den ziln, als vns ie dann tag geben werdent, vnd es an tag liessint stan, so sont vnd mugent die vorgenemten ir burger vnd ir erben vnd ir helffer vns darvmb angriffen vnd pfenden mit geriht vnd an reht an klag vnd an zorn in stetten vnd vff dem lande, wa vnd wie su es getun mugent, vntz das si der vorgeschribnen pfenning vnd des schaden, so darvf dann gangen ist, es sie von zerung von klag mit botten mit brieuen oder von dehainen andren sachen, wie sich das fugti, vnd och des schaden, in den su vnd ir helffer von dirr pfandung vnd angriffenns wegen koment, gantzlich gewert vnd vsgeriht werdent an allen ir schaden, vnd sol vns noch vnser erben noch vnser lut noch guter da vor niht schirmen enkain frihait noch gewonhait enkain buntnust noch enkain reht weder gaistlichs noch weltlichs gerihtes noch enkain ander sach noch furzug. Vnd des alles ze offemm warrkunde vnd gantzer sicherhait aller vorgeschribnen dinge vnd gedinge so haben wir die obgenant Cunrat vnd Hainrich Maiger von Obrendorf vnd Elsbetha vnd Vdilhilt die Maigerinen iro swost vnsru insigel offenlich gehenkt an disen brief fur vns vnd vnser erben. Der ist geben ze sant Ga an dem nahsten fritag vor sant Valentins tag, do man von Cristus geburt zalt druzehenhndert jar vnd darnach in dem dru vnd sibentzigosten jare."}
{"text": "Ich Wilhalme van Stanigestorf, hern Otten eninchel van Stuefeinstvrf, vnd ich Katrei sein hausvraw veriehen vnd tuen chvnt alle den, die disen brief sehent lesen oder horent lesen, die nv lebent vnd hernach chvnftich sint, daz wir durich vnser durft willen vnd mit verdochtem muet vnd mit zitigem rat aller vnser erben verchauft haben dem vrvmen manne Alberen dem Walkerstainer ain lehen datz Stuefeinstorf, daz Hainrich der Ainchlich van vns gehabt hat vnd vns dovan gedient hat alle jar svbenthalben schillinch Wienner phenning an sant Michhels tach. Daz leben hab wier geben dem vorgenanten Alberen von Walkerstain vm nevnthalb phvnt phenning Wienner munizz, vnd sein der phenning gebert redlich vnd recht, vnd haben im daz vorgenant lehen gegeben mit alle dem recht, vnd wier iz vnd vnser voderen gehabt haben, vnd haben auch im gelobt dasselb lehen ze schermen, als aigens recht ist, nach des landes recht ze Osterrich. Vnd hat denselben scherme mit vns gelvbt Stephan, mein des vorgenanten Wilhalmes muemen svn, an alle ariglist. Daz nv dev red stet vnd gantz beleib, dorum geb wir, ich Wilhalme vnd ich Katrei sein havsvraw, vnd alle vnser eriben, Alberen van Walkerstain disen brief zv ainem offen gezeugen vnd zv ainer steten vestenung diser sache. Wand wir selb nicht jnsigels haben, nv hab wir gepeten den edeln herren, hern Stephan van Missaw, dem marschalich in Osterrich, var dem der chauf ergangen ist, daz er der sache gezeug sej mit seim jnsigel an disem brief. Mit den gezeugen, die hernach geschriben stent: her Nychlo der pharrer van Nevnchirichen, her Pavl der pharrer van Rorenpach, Almarus de Spissendorf, Ortolf der Mertze, Ruedolf van Fuccla, Walchvn van Chrvmnaw, Ratolt van Meizleindorf, Wolfker der Paldwiner, Chunrat der Svltzer, Hainrich der Schinbeizz, Fridrich der Bechsler, Chvnrat der Mavter, Levpolt des Chaltenpechen svn, vnd Prechtel, Herman de Eisenchof, Ortolf der mair, Ortel der vleishacher, vnd ander vrvm leut genuech, den dev sache wol chunt vnd gebizzen ist. Der brief ist gegeben do von Christes gebuert ist gebesen tavsent jar, drev hunder jar, darnach in dem sechsten jar, an sant Mathias tag."}
{"text": "Allen den, die disen brief ansehent lesent oder horent lesen, kund ich Johans von Magelsperg der alt gesessen ze Gampun vnd vergich des offenlich mit disem brieue fur mich vnd fur alle min erben, daz ich mit bedahtem mut vnd guter vorbetrahtung verkoft hab vnd ze koffen geben hab reht vnd redlich dem erbern vnd wolbeschaiden Hainrichen von Eppenberg vnd sinen erben, ob er enwar, den hof gelegen ze Bichwille, der ainhalb stosset an die kilchen vnd anderthalb an der Turbater gut, der min lehen was von dem vorgenemten Hainrich von Eppenberg, mit aller ehafti, mit aller zu gehorde vnd mit allen rehten vmb drissig phunt vnd vmb sechs phunt phenning guter vnd genger Costentzer munse, der ich gantzlich vnd gar von im gewert bin vnd enpfangen han vnd an minen guten nutz bekert. Die selben aigenschaft des vorgeschribenen houes ze Bichwille han ich dem vorgenemten Hainrich von Eppenberg mit aller ehafti, mit aller zu gehorde vnd mit allen rehten reht vnd redlich vf geben geuertgot vnd in sin hant braht, als reht sitte vnd gewonlich was. Ich hab mich och willeklich entzigen vnd entzieh mich mit disem brieue fur mich vnd fur alle min erben aller aigenschaft, alles rehten, aller vordrung vnd aller ansprach, gaistlichs vnd weltlichs gerihtes, so ich vnd min erben, ob ich enwar, an dem vorgeschriben hof hattent ald hie nach iemer gewinnen mohtin. Ich han och dem vorgenemten Hainrich von Eppenberg gelobt mit guten truwen vnd han im och darzu zu mir ze merer sicherhait ze wern geben Burkarten vnd Nycolausen min elichen sune, die hant im baid mit mir gelobt mit guten truwen, daz wir vnd vnser erben, ob wir enwarint, des vorgeschribenen houes ze Bichwille vnd och des vorgeschribenen koffes reht wern sullent sin gen manlichem an gaistlichem vnd an weltlichem geriht vnd an allen stetten, wa sin der vorgenemt Hainrich von Eppenberg oder sin erben, ob er enwar, bedurffent vnd notdurftig sint. Vnd ze ainem waren vrkund vnd ze ainer staten sicherhait aller der vorgeschribenen dinge vnd gedinge so han ich Johans von Magelsperg da vorgenemt fur mich vnd fur alle min erben min insigel gehenkt an disen brief. Wir die vorgenemten Burkart vnd Nycolaus des vorgenemten Johansen von Magelsperg elichen sune veriehent ain gantz warhait aller der dinge vnd gedinge, so von vns an disem brief da vorgeschriben stant, vnd daz der vorgeschriben koff mit vnserm gutem willen gunst vnd verhengde beschehen vnd vollefurt ist. Vnd ze merer sicherhait der selben dinge so haben wir och vnseru insigel gehenkt an disen brief. Der geben ist in der stat ze sant Gallen an dem nahsten donstag nach sant Martis tag in dem jar, do man zalt von gottes geburt druzehenhundert jar, funfzig jar vnd darnach in dem funften jar."}
{"text": "Ich Turinch der Sazzer vnd Reicher mein bruder vnd alle ander vnsrew geswistreyd vnd auch alle vnser erben vergehen vnd tun chund allen den, di den prief sehent oder horent lesen, daz wir mit wolbedachtem mut vnd mit gutleichem willen aller erben vnd auch nach rat vnser pesten freunt zue der zeit, da wir ez wol getun machten, gegeben haben vnsers gutz ain freyes aygen, daz gelegen ist ze Stenning in dem dorff in der Stadelchircher pfarr, da Preyd Nukhlin auf gesesen ist vnd daz drey schilling phenning wienner munzz gilt, zu einem ewigen selgeraet allen vnsern vadern ze hilf vnd ze trost dem pfarrer ze Tuedich zu der chappellen daz Stadel, daz wir noch vnser erben jmmermer chain ansprach oder recht dar zu haben sullen, doch also mit der beschaiden, daz die ob genant Nuklin vnd all ier erben daz selb gut schullen haben zv einem rechten erben, daz in daz nicht gehochert sol werden, vnd schullen auch nimmer geben, dann van der abvart ain huen vnd von der aufvart auch ain huen ze erung si oder wem si irew recht gebent, vnd dar an schol si auch niemant ierren. Ez sol auch der vor genant pfarrer ze Tuedich, der die chappellen besingt dacz Stadel, alle iar begen Ludweichs dez Sazzer jartag drei tag vor sant Thomas tag vnsern vetern vnd Reichers dez Sazzer jartag vnsers vater an dem dritten tag nach sand Ayten tag, igleichen mit zwain messen vnd mit gemainen pet, vnd wan der pfarrer dar an saming waer vnd dez niht taet, als oft ist er dem siechmaister ze Glunich in daz siechaus veruallen zwen vnd dreyzzig wienner phenning vnd der chappellen ze Stadel ain phunt wags. Daz daz also staet vnd vnczebrochen behalten werd, geb wir darveber zu einer guter geczewchnusse fur vns vnd vnser erben, wann wir selben aigener jnsigeln nicht enhaben, gegenwurtigen offen prief versigeltes mit vnserr nachsten frivnt jnsigel Hainreichs, Otten des Stadeler, Wernhartz des Steger vnd Haertneytz dez Hawzenpechen, vnd geschen do man zalt van Christi gepurd drevczehen hundert jar, dar nach in dem vier vnd fumfczigisten jar an dem heligem liechtmesse tag."}
{"text": "Allen den, die disen brief ansehent lesent oder horent lesen, kund ich Walther Blarrer von sant Gallen vnd vergich dez offenlich mit disem brieue, daz fur mich kam ze sant Gallen der beschaiden kneht Berhtolt Broger von Wartense, der min lehen ist von dem erwirdigen gotzhus ze sant Gallen, vnd veriach offenlich vor mir fur sich fur alle sin erben vnd nachkomen, daz er mit wolbedahtem mut vnd guter vorbetrahtung den zehenden von dem ab dem vnd vsser dem gut ze Grimatzhusen gelegen enzwischen Niderwille vnd Gebraswille, der selb zehend von mir sin lehen war, mit allen rehten nutzzen vnd gewonhaiten vnd mit aller zv gehorde vnd mit namen mit der lehenschaft dez selben zehenden redlich vnd reht verkoft vnd ze koffenn geben hett den ersamen Bartholome Blarrer, Johansen Blarrer Gerwigs sun vnd Johansen an dem Bolle phleger der siechen dez spittals ze sant Gallen an dez selben spittals stat vnd zv sinen handen vmb vier phunt phenning guter vnd genamer Costentzzer munse, der er gantzlich von in gewert war vnd enphangen hett vnd an sinen offenn nutz bewendet, vnd wolt vnd solt in och den selben zehenden fur ain reht ledig aigen vertgen vnd zv iren handen bringen, vnd bat mich, daz ich im dez gundi vnd daz ich mich der selben manschaft vnd lehenschaft dez vorgeschribenen zehenden verzigi gen den vorgenemten phlegern vnd gen dem vorgedahten spittal ze sant Gallen, daz ich och tet von siner ernstlichen bet wegen, vnd gab och do der selb Berhtolt Broger den vorgeschribenen zehenden von dem vnd ab dem vorgeschribenen gut ze Grimatzhusen willeklich vf an min hant, darnach do gab ich offenlich an dez richs strasse willeklich vnd frilich reht vnd redlich den vorgeschribenen zehenden fur ain reht ledig aigen vf in der obgenanten phleger vnd zv dez selben spittals handen, also daz su den selben zehenden von den vnd ab den gutern ze Grimatzhusen, die dez vorgedahten spittals reht aigen sint, hinnenhin iemer mer fur ain reht ledig aigen mit allen rehten vnd mit aller zv gehorde gantzlich vnd gar innemen haben niessen besetzzen vnd entsetzzen sont. Vnd darumb so han ich vnd och der obgenant Berhtolt Broger vns willeklich verzigen vnd verzihent vns mit disem brieue gantzlich vnd gar fur vns vnd alle vnser erben dez vorgeschribenen zehenden ze Grimatzhusen mit aller zv gehorde aller aigenschaft aller manschaft aller lehenschaft aller kuntschaft aller gewer lut vnd brief alles gaistlichen vnd weltlichen rehtes aller vordrung vnd ansprachen aller reht vnd rehtung, so wir oder vnser erben, ob wir enwarint, an dem zv dem vnd von dez vorgeschribenen zehenden wegen ie gehept habent ald hie nach iemer gehaben oder gewinnen mohtint, vnd daz wir noch vnser erben, ob wir enwarint, noch nieman andre an vnser stat noch von vnseren wegen die vorgenemten phleger noch dehain iro nachkomen noch den vorgeschribenen spittal ze sant Gallen daran niemer sullent noch wellent ansprechen vf triben bekumberren bekrenken noch in kain wis beswaren weder mit gaistlichem noch mit weltlichem geriht noch an reht noch mit enkainer lay ander sache an alle geuarde. Wir die vorgenemten Walther Blarrer vnd Berhtolt Broger habent och bald vnuerschaidenlich gelobt mit vnseren truwen vnd lobent mit disem brieue fur vns vnd alle vnser erben, dez vorgeschribenen zehenden fur ain reht ledig aigen vnd dez koffes reht wer ze sinne nach aigens reht vnd och die vorgenemten phleger vnd iro nachkomen vnd den vorgeschribenen spittal ze sant Gallen darumb ze versprechenn vnd ze verstanne an allen stetten gen aller manglichem an allen iren schaden, wenn wa vnd wie dik su darumb an gesprochen geschadgot oder vf getriben werdent. Vnd ist diz alles beschehen vnd vollefurt reht vnd redlich mit allen den worten werken vnd getaten, so nach gewonhait vnd nach reht darzu gehortent ald horen soltent vnd notdurftig warent vnd alz ez kraft vnd maht sol vnd mag han. Vnd ze ainem waren vrkunde vnd gantzzer sicherhait aller der vorgeschribenen dinge vnd gedinge so han ich Walther Blarrer da vorgenemt fur mich vnd fur alle min erben min insigel gehenkt an disen brief. Ich Berhtolt Broger da vorgenemt vergich ainer gantzzer warhait aller der dinge, so von mir an disem brief da vorgeschriben stant, vnd ze merer sicherhait der selben dinge so han ich erbetten den ersamen Bilgrin Spiser burger ze sant Gallen, daz er sin insigel fur mich vnd alle min erben gehenkt hat an disen brief, won ich aigens insigels niht han. Ich Bilgri Spiser da vorgenemt vergich, daz ich von ernstlicher bet wegen dez vorgenanten Berhtolt Brogers, won er aigens insigels niht hat, min insigel fur in vnd alle sin erben gehenkt han an disen brief mir vnd allen minen erben gantzlich vnschadlich. Diz beschach vnd ward dirre brief geben ze sant Gallen an sant Thomas abent dez zwelfbotten vor wihennahten in dem jar, do von Cristus geburt warent druzehenhundert jar, sibenzig jar vnd darnach in dem andern jare."}
{"text": "Allen, die disen brief ansechent oder horent lesen, kvnden wir der vogt vnd der rat der stat ze Rappreswille, dz fur vns kamen die erbern lute Johans von Hasel vnd Heinrize sin svn vnser stette burgere vnd veriachen vor vns offenlich, dz su genzlich vber ein komen werin mit dien erwirdigen geistlichen herren dem conmendur vnd dem convente sant Johans ordens des huses ze Wediswiller von des stosses wegen, so su mit ein andern hattont von der erbern frowen wegen fron Annen saeligen ab dem Stade von Richtliswiller, Heinrichs Haslers vnsers burgers elichu wirtin, vnd du recht eigen waz des gotzhvses ze Wediswiller sant Joh. ordens, mit dem gedinge, das Johans Haseler noch Heinr. sin svn noch der nachkomen niemer kein vorderunge noch ansprache gewinnen sunt an die vorg geistlichen herren noch an ir nach komen von des gutes wegen, so die vorg fron Annen an gehorte, es si eigen ligendes oder varendes, gulte vnd waz gutes gelegen ist en halb dem sew, dar zu die e genanden herren recht habent, vnd och von des gutes wegen, so sich gezuchet vber die funfzig phunt, so Heinrich dem Hasler worden sint von disen vorg gutern, son die erwirdigen herren sant Johans ordens des hvses ze Wediswiller niemer bekvnbert noch an gesprochen werden von Joh. von Hasel noch von Heinr. sinem svn noch von ir nachkomen weder an geistlichem noch weltlichem gerichte. Wan sol och wissen, dz sich die e genanden geistlichen herren von bette wegen vnsers genedigen herren graven Joh. von Habspurg vnd von vnser bette wegen verzichent aller der ansprache, so su iemer gewinnen mochtin nv oder hie nach an Heinr. den Hasler oder an sin erben von der morgengabe, so er geben hatte fron Annen siner elichen wirtin, du des gotzhuses ze Wediswiller eigen was, vnd och was im worden ist von funfzig phunden, dz er och an dem gute vnbekunbert sin sol von dien vorg herren. Vnd des ze einem waren vrkunde so geben wir disen brief besigelt mit vnser stette eigennem ingesigel. Der geben wart ze Rapprechtswille, do man zalte von gottes geburte druzechen hvndert jar, dar nach in dem vier vnd vierzigosten jare, an sant Verenen tag."}
{"text": "Ich Rueger von Starchenberch der junger vnd all mein eriben Wir veriehen vnd tun kund offenbar an dem prief allen den, di in an sehent oder hornt lesen, daz wir gelten fullen Wernharten dem Rauttinger, seiner hausfrauen Torlein vnd allen iren paiden eriben zwainczikch phunt alter wienner phenning, der wir si richten vnd wem sulln auf di Sunibenten, di nu schirft koment. Taten wir dez nicht, so haben wir in versaczt di zehent, di hernach geschriben stent: zu dem ersten vnser zwen zehent auf den nidern zwain Gutern zu Poppenrautt vnd vnsern zehent auf dem obern hof dacz zawn vnd vnsern zehent dacz michel woltenperg vnd sind all gelegen in Rotenpekcher pharr. vnd di vorgenanten zehent haben wir in all versaczt mit mit vnser hant mit allen den ern, rechten vnd nuczen, alz wirs selb inn gehabt haben, chlain vnd groz, versuecht vnd vnuersuecht also mit der beschaiden, daz wir vollen gewalt haben di egenanten zehent von in her wider zu losen vmb di egenanten zwainczig phunt alter wienner phenning all iar iarleich vor Liechtmezz vierczehen tag oder hin nach uber vierczehen tag. Wir sein auch der egenanten zehent in sacz gewer ir rechter herr, vogt, scherm vnd gewer fur all ansprach an aller der stat, da in sein not vnd durft geschicht, also sacz vnd dez Lancz recht ist zu Osterreich ob der Ens. Vnd waz in mit dem rechten dar an ab get, wietan schaden si dez namen, den ir ains bey sein trewn gesprechen mocht an aid vnd an alz recht, denselben schaden zu sampt dem hauptgut sulln si haben auf vns vnd auf vnsern trewn vnd darzu auf aller vnser hab, wo wir di haben, versuecht vnd vnuersuecht. Vnd daz in di Red also stat vnd vnzebrochen beleib, dar uber so geben wir in den prief versigelt mit vnserm Aigen anhangunden insigil vnd zu einer zeugnuzz vnder Stephans dez Innersear di zeit vnser schaffar zu Starhenberch anhangunden insigel im vnd sein eriben an allen schaden. Der prief ist geben nach Kristez gepurdt vber drewczehen hundert iar, darnach in dem Sechs vnd Sibenczkistem iar am freitag vor aller mann Vaschang tag."}
{"text": "Wir Albrecht von gotes genaden Herczog ze Oesterreich ze Steyr vnd ze Kernden Tvn chvnt offenlich mit disem prief, daz wir den erweren vnd geistlichen Chlostervrowen von sant Bernhart durch vnser vnd vnser vordern sel hail vnd saelde willen di genad getan haben vnd tvn auch mit disem prief, daz si alle iar sechczig fveder salcz, di man nachkendev fveder nennet von vnserm hal ze halstat in ier Chloster fveren schullen an maut vnd an alle ierrvng. Da von gepieten wir allen vnsern amptleuten, den der prief geczaigt wiert, ernstleich vnd wellen, daz si den vorgenanten chlostervrowen von sant Bernhart an dem vorgeschriben holcze chein irrung tvn in deheinen weg, wand wir in daz ierlichen an iern ampten abslahen vnd daz in disev genad also stet vnd vnzebrochen beleib, dar vmb so geben wir in disen prief besigelten mit vnserm insigel, der geben ist ze Wienn an sant Jacobs abent des zwelfpoten nach Christes gepurd drevczehen hvndert Jar, dar nach in dem vierczkisten Jar."}
{"text": "Allen, die disen brieff ansechent oder horendt lessen, kunden wir Peter vnd Johans die Schanfiggen gebrueder Heinrichs selligen Schanfiggen sohn burger ze Costantz vnd veriechen das offenlich in disem brieff, alls herr Heinrich von Sultzberg dem obgenambten vnserm vatter selligen vor vihl zeites etwo vihl leutes versetzt vmb drissig pfundt pfenig Costantzer muntz, allss der brieff weiset, so daruber gesiglet geben ist, das selb pfandt von erbs wegen an vns kommen vnd geualen ist, das wir ietz von dem frommen vesten riter herrn Eglolffen von Rorschach empfangen haben achtenthalb pfundt gutter pfenig Costantzer muntz vnd sigen auch der gar von ime geleit vnd haben si in vnsern redlichen nutz geben vnd bekert, alls wir vergechen mit disem brieff. Vnd hat auch er damit von vns gelost vnd an sich gelediget Heinrichs Seunen selligen kind, Cunraten Werlis vnd des kind vnd den Wyler in Rorbach vnd seine kind, die in das selb pfandt gehorent vnd die er ererbt hat von seiner mutter selligen. Vnd haben auch wir dieselben ietzbenambten leuth ledig gelassen mit dissem brieff. Vmb die andern leuth, die in das obgenant pfandt gehorent, sond vns vnd vnsern erben bedingt vnd behaltten sin vnsere geding vnd recht, die vns in vnserm hobtbrieff verschriben sindt. Vnd ze wahrem vrkhundt aller dem dingen geben wir dieselben Schanfiggen gebrueder vnser insigel an disen brieff. Der ist ze Costantz geben, do man von Christus gepurt zaltt dreyzechenhundert vnd darnach in dem ain vnd achzigisten jar, an dem nechsten sontag nach st. Gregoryen des heilgen bapstag."}
{"text": "Jch Hainreich der Murhaimer vnd all mein Erben wir veriehen offenbar mit dem brief allen den di in sehent, hornt oder lesent di nu lebent oder her nach chunfftich werdent, daz ich mit wol bedachtem muet vnd ze der zeit da ich daz wol getun mocht han geben durch hail meiner vnd auch aller meiner vorvodern sel vnd besunder durch meiner lieben hausfravn saligen sel han ledichleich geben den Erwirdigen vnd Geistleichen kern von Reichersperg in ir oblay daz guet datz dem Chramer waz meins tails da gewesen ist, alzo mir daz an geleichen tail gevallen ist vor allen mein geswistergeiten vor aus vnd alzo ich daz vnd auch mein vorvodern saeligen inn gehabt vnd genozzen haben, alzo han ich in daz ledichleich geben aus meiner nutzz vnd gewer in ir nutzz vnd gewer mit allen den Ern, rechten vnd auch nutzzen di dar zu gehornt ze holtz, ze veld, ze waid vnd ze wismad nichtz ausgenomen vnd habent auch das obgenant guet in irer nutzz vnd gewer gehabt mit Stifft vnd mit Stor viertzehen jar e mer e minner. Vnd alzo ich in daz vormaln ledichleich geben han, alzo verzeich ich mich dez gantzleich, daz ich noch mein Erben noch niempt von vnsern wegen furbaz Ewichleich nach dem obenanten guet dhain ansprach mer gehaben sullen noch wellen weder mit recht noch an recht weder Geistlichen noch weltleichen noch mit dhainerlay zue spruchen wi di genant mochten gesein vnd welherlay chrieg wir vns oder yempt von vnsern wegen von dez obuerschriben guetz wegen gen den obuerschriben Geistleichen hern vnd auch gen irm Gotzhaus gedachten oder gedenchen wolten, daz sullen si vnd all ir nachomen an aller stat erlangt vnd behabt haben vnd wir gen in gantzleich verlorn, vnd sullen di obenanten Geistleich hern mir vnd meiner obenanten lieben hausfravn frawn N. vnd allen vnsern voruodern ein Ewigen jar tag begen Johannis vnd Pauly des nachtes mit vigilii vnd dez Morgens mit einer sel Mezz mit vollem chor alzo sithleich vnd gewonleich ist pey dem Gotzhaws . Ich setzz auch dhain pen noch dhain val dar auf, ich enphilch ez gantzleich iren gewissen. Vnd daz daz den obuerschriben Gaistleichen herrn von mir vnd mein Erben vnd auch nachomen daz alzo staet vnd vnuerzerbrochen Ewichleich beleib, Gib ich in den brief mit meim aygen anhangundem insigel, wan daz obuerschriben guet mein rechtz freyes aygen gewesen ist. Vnder daz insigel ich mich vnd all mein Erben verpint, Ewichleich verpint mit vnsern trewn alz daz staet ze haben daz oben an dem brief geschriben stet. Der brief ist geben an dem auffert abent da man zalt von Christi gepurd drevtzehn hundert iar dar nach in dem Syben vnd Sybentzgistem Jar."}
{"text": "Allen den, die disen brief an sehent oder horent lesen, kunden wir der . . vogt vnd die rate gemainlich der statt ze Rapreswile vnd veriehen offenlich mit disem brief von der stoss vnd misshellung wegen, so der erwirdig gaistlich herre der abt dez gotzhus ze Ruti zu sinen vnd sines dez obgenanten gotzhus handen ainent vnd Rudolf Zehender von Berlikon andrent, die ze beiden teiln vnser burger sint, mit enander gehebt hant von aines selgerates wegen ain mutt kernen geltes an daz vorgesait gotzhus ze Ruti vnd ain phund wachs geltes an die kilchen ze Dunriton, daz selb sel gerat fro Margarecht Lutoltz Ainsidellers elichu tohter vnd Hainrichs seligen dez Zehenders elichu husfrow durch ir sele hailes willen vff iren halben hofe ze Hadlikon, den die Eggen buwent, gesetzt hatt, vnd vmb alle die stoss vnd misshellung, so da von oder dar vf geloffen ist, der selben stossen si ze beiden tailn willeklich vnd vnbetwngenlich vff vns den vorgenanten vogt vnd die rat ze Rapreswile komen sint vollen gewalt ze haben, waz vns vmb die vorgenanten stoss vnd misshellung besser dunkt getan denn vermitten, vnd nach dem alz fur vns von beiden tailn mit red vnd wider rede komen ist vnd wir vns dar vmb ainhelleklich erkent haben, so sprechen wir vs. Dez ersten daz si ze baiden tailn ainer ander gut frund vmb dis sach sollent sin, aber denn sprechen wir vmb allen den kosten vnd nachklag, so ze baiden tailn dar vf geloffen sie mit geriht oder an geriht, daz da schad gen schaden ab sol sin vnd ainwedre tail dem andern vmb dis ansprach nut solle ab legen. Wir sprechen och, dz der vorgenant Rudolf der Zehender daz vorgeschriben selgerat den mutt kernen geltes vnd daz phund wachs geltes hinnenhin vsrihten setzen vnd besorgen sol vff den vorgeschriben halben hof ze Hadlikon, dar vf och daz selb sel gerat von ersten geordnet vnd gesetzet ist, war aber, daz der vorgenant Rudolf der Zehender daz nut getun moht vnd es im ze swar wolti sin, so sol er daz dikgenant sel gerat setzen vnd besorgen vff andru ligendu guter, die so vil jarliches geltes wol getragen mugen vnd dar an die vorgenanten gotzhuser ze Ruti vnd ze Dunriton vmb daz vorgeschriben selgerat wol besorget vnd wol daran habend sijen, vnd waz vntz her von dem obgenanten sel gerat versessen ist, daz sol och ab sin vnd sol nieman hinnenhin dar vmb nut ze vordren haben. War aber, daz der vorgenant . . abt von sines gotzhuses wegen ze streng wolti sin an der bewisung vmb daz vorgesait selgerat vff solichu guter, alz vorgeschriben stat, so sol es aber denn an vns den vorgenanten dem vogt vnd den raten stan, wie wir vns erkennen, vff weli guter der vorgenant Rudolf Zehender daz vorgeschriben sel gerat sulle setzen vnd besorgen, vnd wes wir vns denn dar vmb erkennen, dez sol och denn den obgenanten abt ze sines gotzhuses handen benugen. Vnd daz diser vsspruch vest vnd stat belib nu vnd hernach, so haben wir dar vf gesetzt, war daz dewedre tail wider den selben vsspruch tat nu oder her nach oder in nut volfurti in aller der wise, alz vor verschriben stat, alz dik daz geschah, so solt der tail, der denn disen vsspruch gebrochen oder da wider getan het, vns dem obgenanten vogt vnd den raten hundert guldin guter vnd genamer veruallen sin an genade vnd sol aber denn bi diser rihtung beliben in aller der wise, alz vor verschriben stat, an geuerde. Ez ist och ze wissenn, daz die vorgenanten der abt dez obgesaiten gotzhus ze Ruti vnd och Rudol. Zehender der obgenant noch etwas mit enander ze schaffenn hant von aines gutlis wegen gelegen ze Tanne genant daz Saltz gut, die selben stoss sie ze beiden siten vss disem satze behebt hant. Vnd daz ellu disu vorgeschriben stuk war vnd stat beliben nu vnd her nach, so haben wir die vorgenanten vogt vnd die rat durch beider tail bett willen vnd durch merer sicherhait aller diser vorgeschribener dingen vnser statt aygen insigel offenlich gehenkt an disen brief. Der geben ist ze Rapreswile in der statt in dem jar, do man zalt von gottes geburt druzehenhundert vnd sibenzig jar, dar nach in dem funften jar, an dez hailigen crutzes abend ze ingandem maijen."}
{"text": "Wir Albrecht vnd Alram Grauen von Hals veriechen offenwar an disem brief vnd Tun kund allen den, dj in sehennt, lesent oder horent lesen, Das wir durich rechttew trew vnd frewndtschafft vnserm lieben Ohaim graf Hainreichen von Schawnberg beheirat haben zw unsers liebem Ohaims Graf vlrichs von Truhending Tochter frawn Anna also, das wir dem vorgenanten vnserm Ohaim Graf Hainreichen von Schawnnberg haben gelobt Sechs hundertt Marck Silber wienisch gewichts; vnd wenn das ist, das gott gefuegtt, das sy pei einander geligent, so schol man jm darnach jner Jars frist richten zwaier hundertt Marck Silber; geschach des nicht, so haben wir im mit gutlichem willen darumb ingeantwurtt vnser Hawss ze Ernegk mit als uil gult, als hernach verschriben ist, vnd da mit hatt jm vnser purggraf der Tanberger des ze yeden zeitten mit heiligen gesworn ze warten . ist aber, das jm dj zwo hundertt Margk gerichtett werdent als vor geschriben ist, so hatt Er nichts zesprechenn hintz vnserm vorgenanten Haws vntzt in das ander Jar, So schol man jm geben drey vnd dreissigk Marck vnd hundertt Marck Silber. Geschach des nichtt, so schol er aber, das vorgenant Haws darumb jnhaben. Darnach in dem dritten Jar sol man jm aber drej vnd dreissigk Marck vnd hundertt Marckk silber geben; geschach des aber nicht, das sol er auf das vorder Silber slachenn . in dem vierdten Jar schol man jm aber drey vnd dreissigk Marck vnd Hundertt Marck silbers geben; Geschach des alles nicht vnd das dj vj Hundertt Marck mit einer Sum darauf komen oder was des vorgenanten Silbers an den Jarn gepraest, vnd dafur schullen wir in albeg fur hundertt marck Silbers geben zehen marck nutzes vnd geltes antwurtten vnd den nutz vnd den gelt Sehol er vnd sein Erben als lange jnhaben, vntz wir sy des vorgenanten Silbers, swas in des gebristett, gar vnd gantzlich ausrichten. War auch, das der vorgenant purchgraf nicht Enwer oder das man in enthausen wolt oder aber ain anndern, der es jnne hiett, Der sol das Haws dannoch als lanng inhaben, nutzen vnd niessen, vntz das der, der auf das haws behawsett wirtt, meinem vorgenanten Ohaim pey den Heiligen sweren, alles das statt zw halten vnd zu volfurn, das hieuor gethann hatt, der da Enthaussett wirtt vnd als dj handtuest sagtt. War aber, des gott enwelle, das ir aines nicht Enwar an Erben, so hatt sich das vorgeschriben gutt dem andern verfallenn. Das daz also statt vnzubrochen beleibe, Daruber gebem wir disen brief zw ainem vrkund mit vnserm Insigl versigelt, Der geben ist des nagsten Suntags Nach dem Ebenweich tag, Do man zallt von Kristi gepurtt drewzechen hundert Jar, dar nach in dem ains vnd zwainzigisten jarenn."}
{"text": "Allen den, die disen brief sehent lesent oder horent lesen, kund ich Haintzli Wernlis von Geriswille Cuntzlis Wernlis salgen sun vnd vergich offenlich mit disem brieue fur mich vnd fur alle min erben, daz ich mit guter vorbetrahtung von den nachgenemten Hugen, Beringer, Rudolfen vnd Vlrich den Schulmaistern gebrudern Hugen Schulmaisters salgen wilunt burgers ze sant Gallen elichen sun disen nachgeschribenen hof vnd guter, die iro lehen sint von dem erwirdigen gotzhus ze sant Gallen, den hof, den man nemmet die Obern Hub, gelegen ob Geriswille, die zelg, die da stosset an Albriswille vnd an Hetzzenwille, der vierzehen juchart sint, die zelg, die da stosset gen Wille, der driie vnd zwainzig juchart sint, vnd die zelg, die da stosset gen Ainwille vnd gen Arnang, der sibenzehen juchart sint, mit den zwain jucharten, die man nemmet daz Lang Velt, der selben driier zelgen aller sint an der summe vber hopt, ez sient eggen oder rutinen, vier vnd funfzig juchart, daz holtz, daz man nemmet die Wart, daz ainhalb stosset an der kylchen holtz ze Gossow vnd anderthalb an Vlis Vorsters salgen suns holtz genant die Wart, die hofwis an der hub vnder dem hus, ain wisli ob dem hus haisset daz Brulli, daz akkerli, daz daran stosset, die wisun in der ow gelegen an Vlis Vorsters salgen gut, ain wisun haisset Nuwenwis och gelegen an Vlis Vorsters salgen gut, die wisun halb genant die Hubwis stosset an Vlis Vorsters salgen tail, die wisun halb genant Lindenwis stosset och an Vlis Vorsters salgen tail, ain wisli vnd zwai gartli halbu gelegen hinder der wis vnd ain halbs wisli in dem Veltmos, mit hus mit hof mit akkern mit wisen mit wasen mit zwi mit holtz mit veld mit wunn mit waiden mit stegen mit wegen mit wasser mit wasserflussen vnd gengen mit allen rehten nutzzen vnd gewonhaiten vnd mit allem dem, so von reht ald von gewonhait darzu vnd darin gehorent, ez sie genemptz oder vngenemptz gesuchtz oder vngesuchtz wissentz oder vnwissentz, redlich vnd reht enphangen han mir vnd allen minen erben frowen alz mannen tohtren alz knaben ze ainem rehten staten erbzinslehen vmb ainen staten zins, mit solicher beschaidenhait vnd in dem rehten dinge vnd gedinge, daz ich vnd alle min erben, ob ich enwar, den vorgeschribenen hof genant die Oberhub mit hus mit holtz mit veld vnd mit aller zv gehorde in eren vnd vnwustlich haben buwen vnd niessen sont, vnd sullent den vorgenanten Schulmaistern gebrudern oder iren erben, ob sv enwarint, da von aller jarlich ie ze sant Martis tag vier malter guter vnd vngeuarlicher vesan, die ze gebenn vnd ze nemenn sient sant Galler messes, funf schilling phenning guter vnd genamer Costentzzer munse, vier herbsthunr vnd hundert aiger jarlich ze dem hailigen abent ze ostran ze rehtem jarlichem zins an furzug an allen abgang an alle minrung vnd an allen iren schaden geben rihten vnd antwurten sont ze sant Gallen in der stat oder anderswahin ainer mil verre von dem selben hof, wahin sv danne wellent. Weles jares aber wir daz niht tatint, wie oder welen weg sv danne ie dez selben zinses ze gewonlichem schaden koment von phandung von zerung von klag von bottenlon mit brieuen oder von dehainen andern sachen, von dem schaden sullent wir sv och gantzlich losen vnd vnschadhaft machen. Vnd han och darumb vnd fur den vbrigen zins den vorgenanten Schulmaistern gebrudern willeklich geben sechsu vnd drissig phunt phenning guter vnd genamer Costentzzer munse. Ez ist och mit namen berett vnd bedingot, weles jares ich oder min erben, ob ich enwar, den vorgeschribenen hof vnd guter selber niht gebuwen mohtint ald woltint, ez war von geueht oder von dehainer lay ander sachen wegen, so hant die vorgenemten Schulmaister gebruder oder iro erben, ob sv enwarint, friies vrlob vnd vollen gewalt, den selben hof mit aller zv gehorde ze besetzzenn, so sv danne turost mugent, vnd iren zins da von dez ersten in ze nemenn. Vnd waz in danne dez selben zinses vber wirt, daran sont mir vnd minen erben, ob ich enwar, allu vnseru reht behalten sin an alle geuarde. Vnd wenne wir danne den selben hof selber buwen wellent, so sullent wir in haben buwen vnd niessen vmb den vorgeschribenen zins vnd in allen den rehten, alz an disem brief da vor vnd hie nach geschriben stat. Vnd wenne ich erstirb vnd enbin von todes wegen, so sont alle min erben frowen alz man tohtren alz knaben den vorgeschribenen hof vnd guter von den obgenanten Schulmaistern oder von iren erben, ob sv enwarint, nach tode enphahen, alz dik ez darzu kumpt inwendig dem nahsten manot iekliches besunder mit ainem herbsthun ze erschatz, vnd sont sv danne den selben minen erben den vorgeschribenen hof vnd guter vmb den vorgeschribenen zins lihen vnd in allen den rehten, alz an disem brief da vor vnd hie nach geschriben stat. Weles aber vnder in daz niht tat, daz oder die sont gantzlich von iren rehten sin an dem selben hof vnd gutern vnd die andern, die in danne also enphangen hettint, daran niht sumen noch ierren in dehainen weg noch mit dehainen sachen. Ez ist och furbaz mer bedingot vnd berett, beschach daz ich oder min erben, ob ich enwar, dehaines jares von vnseren rehten dez vorgeschribenen hofes vnd erblehens gan vnd die verkoffen woltint, so sullent wir dv selben vnseru reht den obgenanten Schulmaistern gebrudern oder iren erben, ob sv enwarint, dez ersten vail bieten vnd vor manglichem ze koffenn geben funf schilling phenning Costentzzer munse naher dann ieman andre, ob sv sie koffen wellent, war aber daz sv sie niht koffenn woltint ald mohtint, so mugent wir dannenhin die selben vnseru reht wol ze koffenn geben, wem wir wellent, doch inen an allen iren rehten gantzlich vnschadlich. Vnd wem wir och danne die selben vnseru reht ze koffenn gebent, den sont sv ez an allen furzug lihen ieklicher hant besunder mit ainem herbsthun ze erschatz vmb den vorgeschribenen zins vnd in allen den rehten dinge vnd gedinge, alz an disem brief da vor vnd hienach geschriben stat. Beschach och, daz die vorgenanten Schulmaister gebruder oder iro erben, ob sv enwarint, dehaines jares von iren rehten dez vorgeschribenen hofes vnd guter gan vnd die verkoffen woltint, so sont sv mir oder minen erben, ob ich enwar, dv selben iru reht dez ersten vail bieten vnd vor manglichem ze koffenn geben och funf schilling phenning Costentzzer munse naher dann ieman andre, ob wir sv koffen wellent. War aber, daz wir sv danne niht koffen woltint ald mohtint, so mugent sv dannenhin die selben iru reht wol ze koffenn geben, wem sv wellent, vns an allen vnseren rehten gantzlich vnschadlich. Vnd ze ainem waren vrkund vnd ze ainer staten sicherhait aller der vorgeschribenen dinge vnd gedinge so han ich erbetten den beschaidenn Johansen Geriner amman ze Gossow, daz er sin insigel fur mich vnd fur alle min erben gehenkt hat an disen brief, won ich aigens insigels niht han. Ich Johans Geriner amman da vorgenemt vergich, daz ich von ernstlicher bet wegen dez vorgenanten Haintzlis Wernlis, won er aigens insigels niht hat, min insigel fur in vnd fur alle sin erben gehenkt han an disen brief mir vnd allen minen erben gantzlich vnschadlich. Diz beschach vnd ward dirre brief geben ze sant Gallen an dem nahsten mantag nach sant Ambrosien tag aines hailigen byschofs in dem jar, do man zalt von Cristus geburt druzehenhundert jar, ahtzig jar vnd darnach in dem nunden jare."}
{"text": "Ich Perbeyn offen vnd tvn chvnt an disem brif allen den, di in lesent, sehent oder horent, di nv lebent oder noch sint chvnftig, Daz ich mit verdachtem mvt vnd mit gutem meinem willen han geben hintz gersten den herren in die Oblay daz gut datz dem geneist ober halbes des dorfes in Molntal, daz ich van Maricharten van aw vnd van allen sein erben han redleich vnd reht chauft, vnd dient alle Jar an sant Merteins tag ein halb phunt phenning wienner mvnz vnd zwai hvner dem oblayer, vnd svln die herren alle Jar meiner sel gedenchen mit Vigili vnd mit einer sel messe. Vnd ist daz geschehen, da van christes geburde ergangen warn drevzehen hundert Jar vnd dar nach in dem vier vnd viertzisten Jar an dem Svnbentag In der Zit, vnd Jans der Rauscher gewaltiger phleger vnd purchraf ze steyr was. Der brif ist Versigelt ze einem ewigen vrchvnde mit des rauscher insigel vnd mit hern Marchartz des prevhafs vnd mit hern Otten des Schecken Insigeln."}
{"text": "Wir Ludowig von gottes gnaden Romischer kaiser ze allen ziten merer des richs bechennen offenlichen mit disem brief, daz wir durch bette des erwirdigen Hermans abtes ze sant Gallen vnsers lieben ffursten den wisen luten dem rat vnd den burgern gemainlichen ze Wile die genade getan haben mit disem brief von vnserm kaiserlichem gewalt, daz si niemman vmbe kainerlaye sache anderswa beclagen sol danne in ir stat vor irem amptman, es ware danne, daz dem clager recht versagt oder verzogen wrde, daz der clager kuntliche gemachen vnd bewisen mochte. Vnd darivber ze vrchunde geben wir in disen brief versigelten mit vnserm kaiserlichem insigel. Der geben ist ze Werde, an sant Nyclaus tag, nach Kristus geburt drivzehenhundert iare, darnach in dem funff vnd viertzigstem iare, in dem zwai vnd drizzigstem iare vnsers richs vnd in dem achtzehendem des kaisertumes."}
{"text": "Wier Apt Reynhart ze Pavngartenperig vnd di sampnvng gemain daselbs wier veriechen, daz di erber wrow wrow Chunigunt Jansen des richter ze Sand Polten wytibe fur vnsern chellner hern Piligreim vnd fur vnsern hofmaister hern Stevphann chom in ainem rechten etayding, da ier tag hin gegeben ward, da sev sazzen an vnser stat an vnserm perchtayding, daz wier haben ze Nevnburch Chlosterhalben, zegegen dem statrichter vnd dem rat allen vnd den perchgenazzen vnd vordert da ain gewer eins weingarten, des wier recht grvntherren sein, des zwai drittail ains ganczen jeuchs ist, leit an dem Aychweg zenast des Chrevczer weingarten, den ier egenanter wiert Jans gechauft hiet vmb sein aigenleich ledig gut, ze verseezen, zeverchauffen vnd geben, swem er wolt, mit guten vrchunden seiner brief, bestett mit vnsers seligen herren pischof Albrechts insygel von Pazzawe vnd auch bestett mit seiner vorgeben insygel, Vnd hiet auch ier den selben weingarten bestett vnd geben ze der zeit, do er iz wol getun mocht, mit den selben vrcuunden vnuersprochenleich ze rechter morigengab mitsampt auderm gut, swie di genant sind, fur drey hvndert phvnt wienner pfenning ze verchavffen vnd ze verseczzen vnd geben, swem si well, an allen chrieg. Ez hiet auch der vorgenant Jans ier wiert vnd wrow Chvnigunt sein hauswrow den selben weingarten herpracht vnuersprochenleich in nvcz vnd in gewer mer dann recht tag vnd pat vrogen, waz recht wer. Da ward ier ertailt mit vrog vnd mit vrtail vnd mit rechten recht von dem rat vnd von den perchgenazzen in ainem rechten etayding, wir solten wrowen Chunigunten ier gewer scherm, alz perchtrechts recht ist vnd alz ier vrchund sagt. Vnd daz haben wier getan noch des rats rat vnd der perchgenazzen vnd alz vrog vnd vrtail gegeben hat, vnd haben sei desselben weingarten an rechtev perchrechts gewer gesaczt vnd gewaltig gemacht furbaz allen iren frvm domit ze schaffen, verchauffen, verseczen, geben, swem si well, ier daz allerpeste fugunt ist. Vnd daz di voruerschriben red vnd wandlung also geschehen sein vor vnsern amptlauten vnd furbaz stet vnd vnczebrochen beleib, des sein wier gezeug an vnser amptlavt stat mit vnserm an hangundem jnsygel. Der brief ist geben des mantags noch vnser Wrowen tag ze der Schydung, do man zalt von Christes gepurd drevzechen hvndert jar, darnach in dem acht vnd vierczygistem jar."}
{"text": "Ich Symon czden czeiten Pfarrer datz Ried vergich vnd tuen chunt allen den, di disen prief sehent oder horent lesen, di nv sind vnd hernach chunftig werdent, daz ich nach rat meiner pesten vnd nachsten vreunt vnd mit gunst vnd guetleichem willen aller meiner Erben geben han czder czeit, do ich is wol getuen mocht den Ersamen meinen genedigen herren Probst Heinreichen vnd dem Goczhaus datz sand florian meinen weingarten datz Spitz, der do leit an dem Gensperg vnd mein freiz purchrecht was tze sechs pfenning an sand Michhelstag in des Wachawer haus datz der weissen chirchen mit sottaner beschaidenhait, swelher amptman des vorgenanten Gotzhauss den e genanten Weingarten inn hat, der schol da von raichen vnd geben jerchleich an meinem jar tag dem Probst des vorgenanten Gotzhauss ain pfunt pfenning vnd schol tailen vnder di Herren des selben Gotzhauss ain pfunt alter wienner pfenning vnd schullen mir di herren do von meinen jartag begen mit vigili vnd mit selmiss, als der Herren ainem in dem Convent. Ich han auch den vorgenanten Weingarten auf gegeben dem e genanten Gotzhauss mit perchmaisters hant vnd pin auch des selben weingarten seherm vnd gwer, als Purchretes recht ist in dem lant cze Osterreich. Daz daz also stet vnd vnuerchert beleib, dar vber gib ich dem oft genanten Gotzhaus disen prief bestet mit meinem anhangunden Insigel vnd czw einer pessarn sicherhait han ich gepeten mein Herren von Chvnring, daz di ir Insigel dar an gehangen hat . Der prief ist geben nach Christi gepurd vber dreutzehen Hvndert iar, in dem ains vnd vierczkisten iar an sand Agnesen tag."}
{"text": "Ich Ott der Stengelawer vergich offenleich an disem prief vnd tun chunt allen den die in an sehent oder horent lesen, daz ich meinem genedigen herren byschof Chunrat ze Freising reht vnd redleich gelten sol fuemf vnd zwainzich phunt alter Wiener phenning vnd han ich meinem herren fuer die selben phennig zu mir vnuerschaidenleich ze rehten geltern vnd ze porgen gesaezt Gerlein den Taurer, Dietrichen den Weizen, Wernhart den Hoenkler des abbts von Seytasteten holden vnd Hainreich von Guetenfurt, Otten den Letenwager, Weichart auf dem Ek, Chunrat auf dem Ort, Chunrat auf der Grueb, Perchtolt auf der Laeznich, also swaz meinem herren an ainem ab ge, daz selb sol er habn auf dem andern. Ich Ot oder mein vorgenant porgen suellen die vorgescribn fuemf vnd zwainzich phunt phennig halb geben vnd weren nu an sant Jacobs tag der schierst chumt, an alle wider rede vnd die andern driutzehenhalb phunt phennig die sol ich geben vnd waeren meinem offt genanten herren von Freising gar vnd gaenczleich an sant Marteins tag der dar nach schierst chumpt, on alle wider rede vnd fuerzuch, vnd taet ich des niht oder mein vorgenant porgen, daz ich meinem herren von Freising die egescriben fumf vnd zwainch phunt phennig nicht gaeb noch wert gar vnd gantzleich ze den taegen die vorgescriben stent vnd als egescriben ist, so sol mich mein herre von Freising oder sein amptlaeut vnd mein porgen die vorgescriben stent, fuer die offt genanten phennig noetten vnd phenden mit vnserm gueten willen on alz reht vnd on ellev reht on aller stat swo si muegen oder swie si muegen, als lang vnd als vil huentz daz ich oder mein porgen mein genedigen herren der offt genanten phennig gar vnd gaentzleich verrihten vnd gewern als vor gescriben stat. Ze einem offen vrchuend aller der sache vnd taeding die vor gescribn stet, so gib ich Ot der Stengelawer vnd alle mein porgen als si mit namen an disem prief stent, meinem herren von Freising disen prief versigelt mit Chunrats von Puechawe vnd mit Wernharts des Huebek stat rihter ze Waidhouen insigel, wann ich noch mein porgen aygener insigel nicht enhaben, ze ainer woren zeuchnues aller vor gescriben sache, si habent auch irev insigel durch mein vnd meiner porgen pet willen ze zeugnus an geleit. Ich Chunrat Puechawe vnd ich Wernhart der Hubeker vergehen offenleich an disem prief, daz wir durch pet willen Otten des Stengelawers vnd aller seiner vorgescriben porgen ze einer woren zeuchnues alles des daz vor gescribn stat, vnserev insigel an disen prief haben gelait. Der prief ist gebn ze Waidhouen do man zalt von Christes gepurt driuezehen hundert jar vnd dar noch in dem acht vnd dreizigistem jor, an dem nachsten Ertag vor sant Philips vnd sant Jacobs tag."}
{"text": "Allen den, die disen brief ansehent lesent oder horent lesen, tun ich Wilnhelm vom Rosenhart kunt vnd vergich offenlich mit disem brief fur mich vnd fur alle min erben, daz ich mit bedahtem mut willeklich gesworn han ainen gelerten aid ze den hailigen mit vfgehepter hand, daz ich vnd min erben mit der burg Mollenberg, die von dem gotzhus ze sant Gallen min vnd herr Johansen vnd Werntzen miner bruder burgsaz ist, dem erwirdigen minem genadigen herren abt Georien von gottes gnaden abt des gotzhus ze sant Gallen vnd sinen nahkomen warten vnd damit tun sol, als ain burgman von sinem burgsaz billich vnd von reht tun sol, an geuard. Vnd des ze ainer warhait henk ich min insigel fur mich vnd fur alle min erben an disen brief. Der geben ist ze Wil in der stat an sant Markus tag in dem iar, do man zalt von gottes geburt druzehenhundert iar, sehzig iar vnd darnach in dem sibenden jar."}
{"text": "Ich Ott der Obernholtzer vnd ich Agnes sein Hausurow vnd alle vnser Erben, Wir vergehen vnd tun kunt allen den, die den brief lesent, oder horent lesen, die nv lebent vnd hernach kunftig Sint, das wir mit gutem willen, mit wolbedachten mut, mit gesambter hannt vnd nach rat vnnserr frewnt zu der zeit, do wir es wol getun mochten, verchoufft haben vnser vesst ze obern Raewt, die Lehen ist von den Erbern Herren von Chappell, vnd alles, das dartzu gehoret, vnd alles das, das wir daselbens ze obern Raewt gehabt haben, das von den von Chappell Lehen ist, Es sey Holtz, Weingarten, weintzehent, getraidtzehent, Holden, Aekcher, Wismat, ze ueld vnd ze dorff, gestifft vnd vngestifft, versucht vnd vnuersucht, wie das genant iat, dartzu haben wir verchoufft alles, das wir daselbens ze obern Raewt gehabt haben, das Lehen ist von dem Bischof ze Pazzow, wie das genant ist, vnd alles das, das wir daselbens ze obern Raiwt gehabt haben, das Lehen ist von den Erbern Herren von Meyssow, wie das genant ist, die vorgenanten vesst ze obern Raewt vnd alles das, das dartzu gehoret vnd alles das, das wir daselbens ze obern Raewt gehabt haben, als vorgeschriben stet, haben wir mit der rechten Lehenherren Hannden, Recht vnd redleich verchoufft vnd geben mit allen den nutzen vnd rechten, als wir es alles in lehens gewer herpracht haben, vmb Hundert phunt, vnd vmb vier vnd zwaintzig phunt Wienner phenning, der wir gantz vnd gar gewert sein, dem Erbern Wutzkchen dem Harrocher vnd seinen Erben furbas ledichleich vnd vreyleich zehaben vnd allen irn fromen damit zeschaffen, verchouffen, versetzen vnd geben, wem si wellen, an allen irrsal vnd sein auch wir vnd alle vnser Erben, vnuerschaidenleich, der egenanten Vesst ze obern Raewt, vnd alles des, das dartzu gehoret, vnd alles des, das wir daselbens ze obern Raewt gehabt haben, als vorgeschriben stet, des egenanten Wutzken des Harrocher, vnd seiner Erben, Recht gewern vnd Scherm fur alle ansprach, als Lehens recht ist vnd des Lanndes recht ze Osterreich. Wer aber, daz Si an denselben gutern icht chriegs, oder ansprach gewunnen, von wem das wer, mit recht, Swas Si des schaden nement, das fullen wir jn alles ausrichten vnd widerchern an allen irn schaden, vnd sullen Si das haben auf vns vnuerschaidenleich vnd auf allem vnserm gut, das wir haben in dem Lannde ze Osterreich oder wo wir es haben, wir sein lebentig, oder tod. Vnd das der Chouf furbas also stet vnd vntzebrochen beleib, daruber so geben wir Jn den brief zu einem warn vrchund der Sach versigilten mit mein obgenanten, Otten insigil des Obernholtzer vnd mit meiner Ohemen insigiln Albers von Pyrbawn vnd Vlreichs des Tewfels von Engelmarspronn, die wir des vleizzichleich gepeten haben, daz si der Sach getzeugen sint mit irn insigiln, jn an schaden . der brief ist geben nach Christes . gepurt Drewtzehenhundert iar, darnach in dem Syben vnd Sybentzgistem iar des nechsten Sonntags vor mitteruasten"}
{"text": "Ich Otte von Celking vergich an disem prief vnd Tvn chunt allen Levten die in ansehent oder horent lesen die nv lebent oder her nach chvnftich werdent. Daz mein Herre der Erwarig Probste Wolfger von Herzenbvrch, hat von seinen gnaden mit seinem gvetleichen willen des verhenget vnd gestaette. daz Fridreich von Sweinwarte hat geworifen vnd gechavffet ein gut datz Nulling, daz von dem vorgenanten Probste vnd von seinem goteshauz Purchrecht ist. mit allem dem vnd dar zv gehoret versucht vnd vnversucht. ze rechtem purchrecht. im vnd seinen Erben, mit so beschaidener rede, daz der vorgenant Fridreich oder sein Erben schulen geben alle jar von dem vorgenanten gut dem vorgenanten Probste oder seinem goteshauz an sand Michels Tage drey schilling pfenning ze purchrecht wienner munze an alle wider rede. vnd swelichs jares sich des der vorgenannt Fridreich oder sein erben des vergezzen, daz si der vorgenanten drei schilling nicht geben an dem vorgenannten Tage dem vorgenanten probste oder seinem goteshauz, so schol daz vorgenant gut dem vorgenanten probste vnd seinem goteshauz ledich sein an alle an sprach, vnd dar vber daz dev vorgeschriben rede staete beleibe, wan ez also vor mir getaidingt vnd geworifen ist dar vber gib ich den prief diser sache zv ainer vrchunde mit meinem hangenten jnsigel. Des sint gezevch. her Fridreich von Raetelperig. Albein des probste pruder, her alram auz der aw. Hainreich der Tanprukker Leupolt Smizperiger. vnd ander piderwe Leute genuch. Der prief ist gegeben do von Christes geburte waren ergangen dreuzehnhundert jar vnd dar nach in dem vierden jar des naechsten sunnetages vor weichnachten."}
{"text": "Wand ein isleich mensche an seinen lesten zeiten lon enpheht nach seinen werchen, si sein gut oder pose, So ist des durft, daz wier iz hie also shaffen, daz wier dort got gevallen. Da von so tvn ich Gundacher von storchenberch chvnt mit disem brief allen, die in ansehent oder horent lesen, si seint nv lemptig oder si wern noch geborn, daz ich dem chloster datz sant florians havs han gegeben ze rehter aigenshepht mein mvl datz winchlarn pei der ypphe durch got vnd durch meins svns lieb, der da sich ergeben hat, vnd ist daz geschehen mit aller meiner chinde gvten willen. Ich han iz aver getan mit sogetaner beshaidencheit, daz man von derselben mvl alle iar an meiner havsvrowen vro Ofmein iar tag shol ein pfvnt pfenninge vnder di herren tailen, daz si ir mit Messen vnd mit vigilin gedenchen, als si von reht shvllen. Swaz si dar vber pfenninge dinet, di shol mein svn Gvndacher nemen, di weil er wil, daz er dar vmbe pvch chavf vnd swes er anders bedarf. Swaz aver chlaines dinstes avf der mvl ist, daz sol der nemen vur sein mv, der derselben mvl phleger ist. Swenne aver mein svn den selben nvzze niht vurbaz wil enphahen oder swenne er niht ist, so sol aller der nvzze, der avf der selben mvl ist, an daz pfvnt, daz man vnder di herren tailen shol, angehoren di gemaine, daz man in ier pfrvnt desterpaz geben mvge. Daz daz stete beleib vnd daz si dehain ansprach vurpaz haben von mir oder von minen erben, da von gib ich in disen brief mit meinern insigel vnd mit meines svns weicharts insigel vnd gib in des gezevg, di hie geshriben sind: Her Chunrut der chappelan, Rupreht der rihter, Sein pruder Dietmar von chvnzinge, Vlreich der rihter von sant Lienhart, Ott der rihter, Liebhart der tumvoit, Wernhart der oder, Fridreich der reuter, Sweiker von sulz, Wolfhart von zigelhouen, Gozze vnd ander leute genvg, di da pei waren. Vnd ist daz geshehen nach vnsers herren purt vber tausent iar vnd zwai hvndert iar, an dem zwai vnd nevnzkisten iar an sant Oswalts tag."}
{"text": "Wir Liup. von gotes gnaden hertzog von Osterr. vnd von Styr enbieten den erbern luten vnsern getrewen dienern .. dem rat vnd der gemein von Chostentz, von Zurich, von Scaffusen, von sant Gallen vnsern gruz vnd alles gut. Wir senden zv iuch Vlr. von Butikon vnsern hofmeister vmb daz silber, daz ir vns nv schuldig sit, des ist driu hundert march, vnd bitten iuch, daz ir den selben Vlr. des vorgenanten silbers verriht vnd wert als vnuerzogenlich, daz wir iv hernah gern daran wellen gedenchen, vnd wo ir den selben Vlr. gewerent, daz sint ir von vns ledig vnd ler. Daruber geben wir iv disen brief versigelt mit vnserm insigel. Der brief ist geben ze Diezzenh. an sand Andrees tag."}
{"text": "WIR Ott von gotes gnaden Herczog ze Osterrich vnd ze Styr, herre ze Chrayn, auf der Marich vnd ze Portenawe veriehen offenlichen mit disem brief vnd tun chvnt allen den, die in ansehent lesent oder horent lesen, Daz wir durch got vnd durch vnser frawen willem dem Goczhaus ze dem Slegel die gnad haben getan vnd tun mit disem brief, Daz si den walt, der zv dem Chloster gehoret, reutten sullen vnd wer dar in chvmt vnd da siczzen wil vnd reutten, der sol von vns vnd vnsern Prudern freyung haben zwelf ganczzev jar, wan es in vnserm Land ist vnd auch wir des Goezhauses Obrist vogt sein, vnd daz in daz stet vnd vnzerbrochen beleib, Geben wir dem Goczhaus disen brief versigelten mit vnserm jnsigel. Der ist geben ze Lyncz des Phincztags nach sant Mathias tag, Do man zalt von Christes geburd Drevzehenhundert jar in dem fvmf vnd zwaincgisten iar."}
{"text": "Ich Margret von Ror vergich vnd tun chunt offenbar an disem brief allen den, di in sehent oder hornt lesen, wan mein liebew muterl fraw Sophey von Walde selig mit veraintem vnd wolbedachtem mut an ir lesten zeiten, do si ez wol macht getun, ze einem ewigen hail vnd selgerat ir vnd allen iren voruordern vnd nachchomen schuf dem gotshaus vnd dem conuentt ze Raitenhaslach dreizzig pfunt Saltzburger pfenning, dar zv schuffen mein lieb svn her Vlreich vnd Ortlieb selig an ir lesten zeiten, do si ez auch wol mochten getun, in vnd auch iren voruordern vnd nachchomen ze einem ewigem selgrat dem egenantem gotshaus vnd dem conuentt ze Raitenhaslach datz mir dreizzich pfunt Saltzburger pfenning, daz werdent also sechtzzig pfunt Saltzburger pfenning, der ich dem gotshaus vnd dem conuentt ze Raitenhaslach von iren wegen schuldich beleib vnd gelten sol. Vnd wan ich si der pfenning gern mit beraiten pfenning hilfleichen vnd furderleichen gewert hiet, chund noch mochtt ich der weg nicht ervinden, da mit ich daz gelt hietgestalt, vnd bin mit veraintem vnd wolbedachtem mut vnd mit gutleichem willen mein vnd auch dar zv mit Wullfings dez Goldekker willen, wizzen vnd gunst vnd auch nach seinem rat, der mein eninkchel Angnesen hat vnd dem ich ander mein hab gegeben vnd gemachtt han nach meinem tod, bin vberain chomen also, daz ich dem vorgenantem gotshaus vnd dem conuentt ze Raitenhaslach fur die selben sechtzzikch pfunt Saltzburger pfenning redleichen vnd chaeufleichen ze chauffen gegeben han mein zwen hof ze Hofschalichen, di bayde rechtes freyes aygen sint, mit allen den eren vnd nutzzen, di dar zv gehornt, ze holtz, ze velde, ze wayde, ze wazzer vnd gemainchleichen mit allen andern den rechten, swie di von alten rechten vnd alter gewonhait dar zv gehornt vnd da von bechoment vnd bechomen mugen, besuchten vnd vnbesuchten, vnd als mein voruodern vnd ich die selben hof vntz auf den tag hevt gehandelt, genozzen vnd inne habent gehabt, also han ich dem gotshaus vnd dem conuentt ze Raitenhaslach mit der selben gult vnd mit den rechten der selben hof heut ze tag ze nutzz vnd ze gewer gesatzzt vnd sullen di inne haben, bestiften vnd entstiften als ander ir vrbar, vnd sol der ir gewer sein, als aygens vnd dez landes recht ist, vnd sol auch in di staet dar vber tun, di ze recht dar vber gehornt. Also auzgenomenleichen, chauffich oder der vorgenant Wulfing der Goldekker di egenanten hof her wider von in von dem liechtmesse tag, der nu schirst chumt, vnd dar nach vber vier gantzzew jar alle jar in den selben vier jaren viertzehen tag vor dem liechtmesse tag oder viertzehen tag nach dem liechtmesse tag, sullen si mir vnd dem offtgenantem Wulfing dem Goldekker nicht versten auf den selben tag, si geben vns di egenanten hof vmb di vorgenanten sechtzzig pfunt Saltzzburger pfenning, di danne gib vnd gaeb sint, her wider ze chauffen; chauffen aber ich oder der genant Wulfinch der Goldekker der hof auf den selben tag von in her wider nicht, so sullen ich, der genant Goldekker, ander mein erben, frewnt vnd nachchomen hintz den vorgenanten hofen, hintz den rechten vnd der gult, di dar zv gehornt, vnd auch hintz dem gotshaus vnd dem conuentt ze Raitenhaslach ewichleichen dar vmb dhain ansprach nimmermer haben noch gewinnen, weder mit recht noch an recht, gaistleichen oder werltleichen. Man sol auch wizzen, daz die vorgenanten hof mit aller ir gult, diensten vnd nutzzen dienen sullen dem conuentt ze Raitenhaslach in ir pittantzze vnd sullen die vorgenanten herren vnd der conuentt ze Raitenhaslach alle jar jaerleichen vnd ewichleichen meines lieben wirtes herren Heinreichs von Ror saeligen vnd andrer meiner voruordern vnd nachchomen jartag begen an dem andern tag nach sand Vlreichs tag mit einer vigilii an dem abent vnd dez morgens mit einer messe, vnd an dem selben jartag sol man ewichleichen von der gult, di von den hofen chumt, einem iegleichem herren geben ein trinchen waelischs weins, ein weizzes brot vnd zway stukch gesultzzter vischs. Vnd swelhes jares an irm jartag daz den herren versaumet wurt, daz man in dez nicht gaeb, swaz danne von den hofen daz jar, dar inne in der trost nicht gegeben ist, dienstes vnd gult chumt vnd chomen mag, den selben dienst allen sol dez selben jares der abbtt von Salmansweiler nemen vnd seinem conuentt hin haim furn. Vnd ob ich vnd der obengenant Wulfinch der Goldekker die vorgenanten hof her wider von in chauffen, so sol man den herren vnd dem conuentt die vorgenanten sechtzzikch pfunt Saltzzburger pfenning an aygen vnd vrbar legen in ir pittantzz, vnd daz si ewichleichen alle jar an vnserm jartag da von haben den trost, als der oben ist verschriben. Vnd dar vber ze vrchund gib ich in den brief mit meinem vnd ze einer pezzern staetichait mit dez offt genantem Wulfings dez Goldekker anhangenden insigeln versigelten. Dez sint zeug: her Vlreich ze den zeiten prior, her Peter der Newmaister, payd munich ze Raitenhaslach; Fridr von Insprukk, Heinr der Riser, Berchtold der Zinkk, Fridr der Zinkk, Vrban der Schreyber, Chvnr der Eider, alle purger ze Purchausen, Wernher der Talweger, Vlreich von Rechpokching vnd ander erber laewt genug. Daz ist geschehen, do man zalt von Christes geburtt tausent jar drewhundert jar dar nach in dem aecht vnd viertzzigistem jar, an aller heyligen tag."}
{"text": "Allen den, die disen brief an sehent lesent oder horent lesen, tun ich Cunrat von Munchwille sesshaft ze Vrouenuelt kunt vnd vergih des offenlich mit disem brief, daz fur mich kam der erber kneht Cunrat Diepfurter von Vtenwille mit Cunraten von Rupreswille, vnd offent vnd veriah da der selb Cunrat Diepfurter offenlich vor mir vnd sprach, das er mit bedahtem mut durch sin redlichen notdurft verkoft hetti den akker vnd du wisen gelegen ze Rupreswille, der aker gelegen ist ob Bisenbul bi dem hag vnd du wis gelegen ist bi dem hof ze Rupreswille genant des Diepfurters wis, der selb akker vnd du wis sin lehen von mir warint, vnd hetti ze koffenn geben fur sich vnd fur alle sin erben ains rehten bestaten redlichen vngeuarlichen ewigen kofs mit allen rehten nutzzen vnd gewonhaitten vnd mit allem dem, so von gewonhait vnd von rehte zu dem selben akker vnd der wisen vnd darin gehoret, dem vorgenanten Cunraten von Rupreswille vnd sinen erben, ob er enwar, vmb funf vnd drissig schilling pfenning alles guter vnd genamer Costentzer muns, vnd war och der selben pfenning aller gar vnd gentzlich von im gewert vnd bezalt an den stetten, da ers in sinen schinbaren redlichen nutz geben vnd bewendet hetti. Vnd nah dem do gab mir do ze stund der vorgenant Cunrat Diepfurter mit gutem friiem willen die vorgeschriben akker vnd och die wisen mit allen obgedahten rehten nutzzen vnd gewonhaitten vnd mit aller zugehord letklich vnd frilich vf an min hand vnd batt michs ze lehen lihen dem vorgenanten Cunrat von Rupreswille. Das tett ich durch sin bett vnd han mit wolbedahtem mut den vorgeschriben akker vnd och du wisen mit allen rehten nutzzen vnd mit aller zugehord verlihen dem vorgenanten Cunrat von Rupreswille vnd lihe och wissentlich vnd reht vnd redlich mit disem brief ze rehtem lehen an alle geuerd. Och verzeh do der vorgenant Cunrat Diepfurter wilklich vnd frilich vor mir fur sich vnd fur alle sin erben vnd enziht sich och gentzlich vnd gar mit disem brieue gen dem vorgenanten Cunraten von Rupreswille vnd gen allen sinen erben an dem vorgeschriben akker vnd och der wisen mit aller zugehord aller aigenschaft aller lehenschaft aller kuntschaft aller besatzzung aller zugnust aller gewer lut vnd brieue aller vordrung vnd ansprach vnd och alles rehtes gaistliches vnd weltliches gerichtes, da mit er oder sin erben oder ieman andrer von ir wegen vnd an ir statt den selben akker vnd och du wisen mit aller zugehord nv ald hernach gar oder an dekainem taile iemer kundint ald mohtint ansprechen in dekain wis ald mit dekainen andren sachen, an geuerd. Der vorgenant Cunrat Diepfurter hat och gelobt fur sich vnd fur alle sin erben, des vorgenanten Cunraten von Rupreswille vnd siner erben des vorgeschriben akkers vnd och der wisen mit aller zugehord vnd des kofs reht wer ze sinne nah reht gen mainglichem vff gaistlichem vnd vff weltlichem geriht, wenn wa vnd wie dik su des bedurfent vnd notdurftig sint, an alle geuerd. Vnd ist dis alles redlichen vnd reht beschehen volfurt vnd volbraht mit allen worten werken gebarden vnd getaten, so darzu gehortent vnd gehoren mohtent von gewonhait vnd von rehte vnd als es kraft vnd maht hat vnd haben sol vnd mag nv vnd hernach, an geuerd. Vnd dez vnd hieruber ze ainer warhait aller vorgeschribener ding vnd gedingde han ich Cunrat von Munchwille da vorgenant min insigel offenlich gehenkt an disen brief. Der geben ist ze Vrouenuelt in der statt an vnser vrowen abend ze mittem ogsten, do man zalt von gottes geburt druzehenhundert jar, sibentzig jar, darnach in dem sibenden jare."}
{"text": "Ich Hertneid von Sachsengange, vnd ich Margret sein hausvrowe. hern Gvndackers tohter von Terenberch dem got gnade, wir veriehen vnd tvn chvnt allen den die disen prief lesent oder horent lesen, die nv lebent vnd hernah chvnftich sint. Daz wir mit vnser erben gvtem willen vnd gvnst vnd mit meins gesweien willen vnd gvnst Nychlas von Terenberch vnd mit verdahtem mvte. vnd mit gesamter hant zv der zeit do wir iz wol getvn mohten. verchauft haben vnsers rehten Aigens. vnsern Hof. der da leit da ze Etzleinperge. mit alle dev vnd dar zv gehorent ze holtz ze velde vnd ze dorf iz sei gestift oder vngestift versvcht oder vnversvcht, swie so iz genant ist. vnd Sechzich phennige geltes in den hof, den selben hof haben wir geben mit allem dem nvtz vnd reht als wir in in Aigens gewer her praht haben, vmbe Drev vnd Sibinzich phvnt wienner phenninge der wir reht vnd redlichen gewert sein. dem erbaern manne hern vlrichen von Terenperch. und allen seinen chinden ledichlichen vnd vreilichen ze haben vnd allen irn frumen damit zeschaffen verchavffen versetzen vnd geben swem sie wellen an allen irresal. vnd darvber dvrch pezzer sicherhait so setzen wir vns. ich Hertneit von Sachsengange, vnd ich Margret sein havsvrowe. vnd ich Nychla von Terenberch. vnverschaidenlichen. dem vorgesprochen hern vlrichen von Terenberch. vnsern prvder vnd allen seinen chinden. vber den vorgenanten Hof da ze Etzleinsperge, vnd vber alles daz darzv gehoret ze velde vnd ze dorf. swie so daz genant ist. vnd vber die Sechzich phenninge geltes ze rehtem scherme fvr alle Ansprache, als Aigens reht ist vnd des landes gewonhait ze Osterreiche. vnd avch also mit auz genomner rede. ob sie vmb daz vorgenant gvt indert werdent angesprochen. swelhen schaden sie der selben ansprache nement den svln wir in mit gvtem willen allen ablegen, vnd geben in dar vber disen prief ze ainem sihtigen vrchvnde vnd ze ainem offen gezevge. vnd ze ainer ewigen vestnvnge diser sache versigilten mit vnsern Insigiln. vnd mit hern Ludweiges Insigil von Zelkingen. vnd mit hern Levpoldes Insigil von Sachsengange. die diser sache gezevg sint, mit ir Insigiln. vnd sint avch des gezevg. der Chamrer her Chalhoh von Eberstorf. her Ortolf von Atzenprvcken. vnd ander frvme levte genvch den dise sachc wol chvnt ist. Diser prief ist geben ze Wienne do von Christes gebvrt waren ergangen. Drevzehen Hvndert lar. In dem dritten lare darnah. An sand Policharpen tage."}
{"text": "Wir Rudolf von gottes gnaden herzog ze Oesterreich ze Steyr und ze Kernden wir entbieten den erbaren und bescheidenen . . dem Propsten und den Chorherrn ze Ardacher unsern getrewen lieben unser genad und alles gutes. Als der erwirdig bischof Johann von Gurk unser kantzler und meister Friede lieb official ze Passau zwischen euch gesprochen haben umb alle missheligkeit und stozz die zwischen euch gewesen seint und als dieselben spruchleut in ewren spruchbrif, den wir bestetet haben, eine straff genant Pon wider di, di unter euch den ehgenanten spruch nicht gehorsamben, aufgesezt haben mit dem unterschaid, so wer dawider thet, daz der verfallen war in unser kammer funf und zwaintzig marck silbers, dem bischof von Passau auch funf und zwaintzig marck, dem capitel ze Ardacher funf und zwaintzig marck und den spruchleuten funf und zwaintzig marck. Also gebieten wir euch gar ernstlich und wellen, daz ir alle den ehgenanten spruch haltet und volfurt als er gesprochen, oder welcher in uberfurt, wider den wollten wir unser wandl haben und wollten das durch nichte lassen. Geben zu Wienn am freitag vor Thomas des zwelfpoten tag nach Kristes gepurd dreuzehenhundert iar darnach in dem ein vnd sechzigstem iare."}
{"text": "Ich Ulrich und Wernhart Chollmann und Ludweig wir all vier pruder von Mullahen und all unser erben und nachchomen verjehen, daz wir alle unverschaidenleicben he rieht haben mit der erbern herren hern Jacoben ze den Zeiten apt ze Raitenhastach und mit dem gotzhaws daselb umb all di chrieg di wir mit demselben herren hern Jacoben und mit dem gotzhaws gehabt haben dez ersten ze Laupenbach umb die Untergebgrub und umb die Angerwiz genant der Freithof und umb dew pewnt dew da leit auf dem hof da Andre aufsitzt vor der obern dur und umb die aussenvanch nider in der wiz den si uns ausgevangen beten, und haben wir uns all alz wir vor an diesem brief genant sein und all unser erben und nachchomen mit dem oben geschriben herren Jacoben apt ze Raitenhaslach und mit dem convent und dem gotzhaws daselb gar und gaentzleich bericht also mit der beschaiden, daz wir fnrbaz und ewichleich umb die vorbenanten stnekhen hintz in noch hintz iren nachchomen noch hintz dem gotzhaws nichtz mer ze reden noch ze sprechen haben schullen, und loben wir in daz selb allen unverschaidenleich mit unsern drewn an aydez stat. Und swaz wir furbaz ehriegs daruber gein in anviengen denselben habent sy gewunnen und wir verlorn, wand wir allez unsers chriegz den wir mit in gehabt haben unrecht gehabt haben. Daz in daz allez als wir vor an disem brief genant sein gar und gancz stat und unczebrochen beleib daruber zu einem zeug der warhait und zu einer pezzern sicherhait der warhait geben wir in disen brief versigelten mit dez erbern herren hern Hartneidez pfarrer ze sand Jorgen und Engelschalichs purger ze Lauffen anhangunden insigeln. Darunder wir uns alleu unverschaidenleich mit unsern drewen an aydes stat verpinten allez daz staet an allen chrieg ze behalten und ze volfueren daz an dem brief verschriben stet. Und sint der taiding zeug her Hartneid pfarrer ze sand Jorgen Zachreis der Varster Rudolf der probst von Maierhofen und ander erber lawt genug. Der brief ist keben do man zalt von Christi geburt drewzehenhundert jar und darnach in dem zwai und sechzichistem jar an der wetterherren tag."}
{"text": "Ich Stepfan der Ekker diczeit richter ze Weilhart vergich offenlich mit dem brief von gerichtz wegen, das fur mich cham ze Mawerkirchen in der lanntschran Franczl des Asperleins sun von Purkausen mit vorsprechen vnd pat gerichcz auf das gut gein Adelpuch vnd chlagt seine recht enuollen vntz auf das sechst recht vnd sprach, dasselb gut war sein rechtz vaterlichs erb vnd muterlichs erb vnd das hiet im Cristan Lanichtab also hin vnd vor, er wesst nicht vmb wew vnd vmb wo, vnd das mocht er wol weisen mit erbern pidern lewten, wo im des not geschach. Des antwurt Christan Lanichtab von Adelpuch mit vorsprechen vnd pracht chlag vnd pot ab seim gut vnd vnderwinden, wie es darauf komen war, vnd sprach, dasselb gut hiet er in sein gewalt pracht mit rechtem redlichem chauff pey erbern pidernlewten vor acht jarn vnd hiet darzu ein guten vnuermayligten chauff brief vnd sazz auch des gutz also pey nucz vnd gewer seine iar enuollen, als des lanntz recht ist, mit seinem genadigen herrn, da das vorgenant gut durch recht lehen von ist. Da fragt ich, was recht war. Da sagt das rechten, der vorgenant Cristan sullt seinen herrn nennen vnd stellen zu seiner nucz vnd gewer, als des lanntz recht ist, dawider dingt der vorgenant Franczl ein vrtail gein hof; di verlos er. Also nannt der vorgenant Cristan Lanichtab sein herrn den erwirdigen geistlichen herrn abbt Hannsen zu Raitenhaslach zu seiner nucz vnd gewer, vnd stellet den mit seim brief, als des lanntz recht ist. Da fragt ich, was recht war. Sagt das rechten, man sullt den vorgenanten Franczlein drey stund beruffen. Also berufften in di amptlewt drey stund, da cham er zu dem rechten nicht, weder er noch sein urtail. Da fragt ich aber, was recht war. Da sagt das rechten, seind der vorgenant Franczl zu dem rechten nicht komen war noch sein vrtail, im sullt pruch in seinem rechten sein vnd sullt dann der vorgenant Cristan Lanichtab hewt vnd hinfur mit rue sein, er vnd sein gut vor dem vorgenanten Franczlein vnd des sullt ich im ein gericht brief geben. Vnd das sich das also vor mir vergangen hat mit rechtem redlichen rechten, dez gib ich im ich vorgenanter Stepfan Ekker den brief, der im der tailt ist mit dem rechten von gerichtz wegen, vnder meinem anhangundem jnsigl mir vnd mein erben an schaden. Pey dem rechten sind gewesen die erbern Hanns Sewer di zeit kastner in dem Weilhart, Diether Czerar, Chunrat Richter ze Vttendorf, Andre von Altenoting, Jochtl Amptmann, Chunrat Grozzl, Gorg Prew, Hanns Rotter vnd Aspein all purger ze Mawerkirchen, Vlreich von Hard, Hainreich von Od, ped Rotenstubner, Fridreich Prulmayer, Peter aus der Rewt, Fridreich vnd Hainreich di Hofsteter, Fridreich Maczzear vnd Andre von Newnkirchen, di payd des tags auf payden tailen vorsprechen sind gewesen, vnd ander erber lewtt genug."}
{"text": "Wir Herman von gotes vnd des stuls gnaden ze Rome bestater abt des gotzhuss ze sant Gallen kundin vnd vergehen offenlich allen, die disen gegenwrtigen brief ansehent aldder horent lesen, daz fur vns kam Marquart wilent hern Marquarts svn von Schellemberg vnd entzech sich der manschaft vnd der lehenschaft an vnser hant des wingarten vnd des torggils ze Tegerstain vnd waz dar in vnd dar zv hort, daz er von vns vnd von vnserm gotzhuss da her ze lehen gehebt hat vnd von im ze lehen och da her gehebt hat Berchtolt der Motze von Kempton, vnd durch des selben Marquarts von Schellemberg bette habin wir den selben wingarten vnd den torggil ze Tegerstain vnd waz dar in vnd dar zv hort mit allen rehten vnd gwonhaiten von im vfgnomen vnd gelihen ze rehtem lehen Marquarten von Haymenhouen vnd Vlrichen dem Heherer an des egnanten Berchtolts Motzen stat, also daz sin vnd siner erbon die selben baide der egnanter guter getrvwe trager sient vnd sin sont, als gewonlich vnd reht ist, vnd ane alle geuerde. Vnd ze warem vnd offenne vrkunde aller dirre vorgeschribeno dinge henkin wir vnser insigel an disen brief. Der geben ist ze sant Gallen in der stat, do man von gottes ge burt zalte driuzehenhundert jar, dar nach in dem sechs vnd drissigosten jar, an dem hayligen abent ze pfingsten."}
{"text": "Wir Nyclaus von gotz genaden bisschoff ze Chost tun kunt offenlichen mit disem brief allen den, die in ansehent lesent oder horent lesen, daz wir mit guther vorbetrachtung dem vesten ritter hern Eglolfen dem Omen vnd allen sinen erben du nahgeschriben pfant, du im der edel herr graf Albr. von Hohenberch, graf Hug vnd graf Hainr. sin bruder vmb sinen dienst versetzzet hattent, daz ist vierdhalp mark geltes vss vnserm vnd vnsers gotzhuses ze Chostentz hofe ze Horn bi Arbon, die im versetz sint vmb funfzig mark lotiges silbers Chostentzer gewichtes, vnd vier pfunt geltes Chostentzer pfenning, du zwai tail an korn vnd daz trittail an pfenningen vzz vnserm kelnhof ze Egnach, der zu dem guth ze Arbon gehoret, die im versetzt sint vmb sechzig pfunt guther pfenning Chostentzer muns, wan es mit fruntlichen vnd redelichen tadingen, du wir vnserm gotzhuse ze Chostentz ze nutz vnd ze furdrung mit dem vorgedachten graf Albr. von Hohenberch gehebt hant, dar vmb daz du vesti ze Arbon, du vnserm gotzhuse empfromdet waz, wider zu dem gotzhus ze Costentz bracht vnd geloset wurde, berett vnd gedinget ist, recht vnd redelich vmb daz vorgedaht guth bestatet habent vnd bestatent mit disem brief zu rechten werenden pfanden an allen abslag iarliches ze niessende, vntz daz wir oder vnser . . nahkomen den vorgenanthen hern Eglolfen oder sin erben, ob er enwari, ermanent mit funfzig marken guthes silbers des vorgenanthen gewichtes vnd mit sechzig pfunt pfenningen der vorgenanthen muns, wir habent ouch vns vnd allen vnsren nahkomen behalten, daz wir die vorbenemten hof besetzzent vnd entsetzzen sullen, als wir wanent, daz es vns vnd vnserm gotzhus nutz vnd fuglich sige, doch also, daz der egenanth her Eglolf oder sin erben an ir pfantschatzze da von kainen gebresten gewinnent. Vnd des ze vestnung vnd warem vrchund der vorbeschaiden bestatung der pfant vnd alles des, so vor ist geschriben, gebent wir bisschoff Nyclaus vorgenanth fur vns vnd vnser nahkomen dem vorgenanthen hern Eglolf vnd allen sinen erben disen brief mit vnserm aigen insigel versigelt. Der geben ist ze Chostentz, do man zalt von Christus geburth druzehenhundert jar vnd in dem vierzigosten jar, an dem fritag nah sant Walpurchs tag ze ingandem maigen."}
{"text": "Ich Hainreich Dietreichs von Glaevz saelig sun. vnd all sein erben, veriehen offenleich mit disem prief vnd tun chunt allen den. die in sehent oder horent lesen, Daz wir mit wolverdahtem mut vnd gutleichem willen, nach vnserer freunt rat, zder zeit, do wirz wol getun mohten, vnserm gnaedigen herren hern Ditmaren. zden zeiten Abt ze Seidensteten, vnd seinem Gotshous versatzet haben allez daz gut, daz wir haben ze sand veit, ez sein houser, aecker, wismad oder pevnt, s wie ez genant ist, daz ouch vnser recht lehen ist von dem vorgenanten Abt vnd dem Gotshous ze Seidensteten, mit allen den nutzen vnd rehten, die dar zu gehoerent, ze holtz, ze uelt. besueht, vnd vnbesueht, als wir die vnd vnser vodern in nutz vnd in gwer haben gehabt, fur hundert phunt phenning wiennaer munze, die sy vns dar auf berait gelihen habent, die wir von in gantz vnd gar enphangen haben, also beschaidenleich, daz der vorgenanten gueter Loesung schol sein alle iar an Sand Georien tag. vmb die vorgenanten hundet phunt phenning. Wir schullen ouch des vorgeschriben satzes des egenanten. herren Abt Ditmars oder seines nachchomen, vnd des Gotshous ze Seidensteten gwer sein, fuer all ansprach, an aller stat. swo in des not geschiht. noch landes reht in Oesterreich, taeten wir des niht, swelhen schaden sy des naemen, den sy gesagen mohten pey irr gwizzen, den schullen wir in ablegen vnd schullen ouch den haben auf vns vnd auf aller der hab, die wir haben in dem Land ze Oesterreich, swie die genant ist, Dar vber zu einem sihtigen vrchunde vnd zu einem waren getzeug diser sache, geben wir vnserm vorgenanten herren Abt Ditmaren ze Seidensteten vnd seinem Gotshous disen prief, versigelten mit meinem vorgenanten. Hainreichs Ditreichs von Glaevz saelig sun. anhangunden Insigel, vnd mit erbaerer zwaier mann, Chunrats des Schirmaer, zden Zeiten rihter ze Seidenstetten. vnd Ottens des pauzzen, anhangunden Insigeln, die durch vnserr besunderr pet willen zu getzeugen diser sache irev insigel an den prief habent gelegt, Daz ist ouch geschehen, vnd der prief geben ze Seidensteten, an Sand Johanstag zden Svnnewenten. do man von Christes gepurde zalt drevtzehen hundert iar. dar. nach in dem zwai vnd viertzgisten iar."}
{"text": "ICH Jans der Schikch purger ze Wels vergich offenleich mit dem prief und mitsampt mier all mein erben di ich han oder noch gewinn vergehen offenleich mit dem prief, daz wier ze chauffen haben geben mit meins pruder Eberhartz des Schikchen und seiner erben gutleichen willen und wart unsern hof ze Puchschachen und unser mul gelegen dapey mit allen den rechten ern nuczen und darczu gehornt, ze gleicher weyz alz wier sew inngehabt haben, dem erbern beschaiden mann Hertneyden dem Chramer purger ze Wels und allen sein erben umb ein gelt dez wier gancz und gar von in gewert sein und di rechtz vreys herczogisch aygen sind. Wier sein auch dez varverschriben hofs und der vargenanten mul dapey mit allew di und darczu gehort alz varverschriben ist, ier gewern fur all ansprach, swo in dez not und turft geschiecht nach dez lantz recht ob der Ens. Gierig aber in daran icht ab oder daz in inndert dhain chrieg darinn auferstund, von welherlay sach daz waer, den schullen wier in ausrichten und richtig machen an allen ieren schaden gancz und gar. Es sind auch di varverschriben stukch gelegen in Staineinchiricher pharr. Daz in di varverscbriben red staet und unverchert beleib daruber ze einem warn urchund geben wier in den prief versigelten mit mein egenantz Jansen dez Schikchen anhangunden insigel, alz daz stoet ze haben mitsampt mein erben daz var verschriben ist, und versigelt mit meins egenanten pruder Eberhartz dez Schikchen anhangunden insigel, der daz an hat gelait zu einer czeugnuzz der sach mit dez willen und gunst der chauff und di handlung geschehen ist, und zu einer pessern sicherhait versigelt mit Ulreichs dez Aytterbechen purger ze Wels anhangunden insigel. Der prief ist geben nach Christi gepurd uber drewczehen hundert jar darnach in dem acht und sechczkisten jar dez maentags nach sand Kathrein tag."}
{"text": "ICH Gotschalich auz der Od und mein hausvrawe Ann und all unser erben verjehen, daz wier haben dem edeln und wolgeporn unserm genaedigen und lieben herren graf Hainreichen von Schaunberg gesaczt unserew zway gut die gelegen sind auf der Eben in Everdinger pharre di unser recht aygen sind, mit allen den ern rechten und nutzen die darzu gehornt wo die ze holtz ze veld ze waid ze wazzer versucht und unversucht gelegen sind, umb zehen phunt wienner phenning der wir gaenczleich und gar darumb von unserm genaedigen herren graf Hainreichen gericht und gewert sein an allen schaden. Wier haben auch vollen gewalt aller jar jaerchleich ze losen ze unser vrawen tag ze der liechtmesse vor vierczehen tag oder hinnach uber vierczehen tag, wann wier in der zeit danne lonsen wellen, so sullen si uns die losung nicht verziehen noch vor sein. Ez ist auch bethaidingt und ze merkchen, wem unser genadiger her graf Hainreich den brief ingeantwurtt und uns damit mont und der in inn hat mit seinem guten willen, dem sei wier auch gepunden davon di vor genanten gut ze losen recht als von unserm genaedigen herren graf Hainreichen selben als vor verschrihen stet. Daruber ze einem warn und vestem staetem urchund geben wier in den offenn brief versigelt mit meinem aygen obgenantes Gotschalichs auz der Od anhangenden insigel, und under meins prueder Ulreichs auz der Od anhangenden insigel, und under unser lieben freunt Ramugs des Chamerer ze den zeiten richter under Schaunberch und under Orlolfs von Hilprechting ze den zeiten purkgraf auf der Stauff mit iern insigelen. darunder wier uns ich vorgenanter Gotschalich und mein hausvrowe uns verpinden und luben mit unsern trewen in aydes weis mit allen unsern erben allez daz stat ze haben daz an dem brief verschriben stet, der geben ist nach Christi gepurd uber dreuczehen hundert jar darnach in dem sechs und sechczikchisten jar an sand Alexen tag."}
{"text": "Das ist der spruch den ich Eberhart von Chappelln gesprochen han czwischen dem erbern herren dem propst von sand Florians haus vnd allen Wurmtalern vmb den hof datz Zyerchnarn der dez Swainpechken gewesen ist, von erst so han ich gesprochen, das der probst von St. Florian aller Wurmtaler genediger herre schol sein vnd sie im gern dienen schullen vnd paidenthalben ain gantzev vreuntschaft sei vmb alle die aufleuffe die sich von des hofs wegen datz Zyerchnarn der des Swainpechken gewesen ist czwischen in vergangen haben. Ich han auch gesprochen daz der vorgenant hof datz Zyerchnarn der des Swainpechken gewesen ist mit alle dev vnd dartzu gehort, ze holtz cze veld ez sei versucht oder vnuersucht, swi so das genant ist oder wo iz gelegen sei, furbas des gotzhaus datz sand Florian ewigchlich sein schol, daz alle Wurmtaler nimmermer dhain ansprache gen dem hof gehaben schullen mit recht noch an recht also beschaidenlichen, daz der mair der in dem egenanten hof sitzt vnd von herrn Hansen dem Wurmtaler gechaufft hat vmb sechczig phunt wienner phenning der er dreizzig phunt die Wurmtaler gewert hat, darzu gebe der selbe mair den Wurmtalern noch dreizzig phunt wienner phenning, da mit geuellt den Wurmtalern sechczig phunt vmb das daz sie gen dem vorgenanten hof furbaz nimmer ze reden haben. Ich han auch gesprochen daz der probst von sand Florian dem mair auf dem egenanten hof datz Zyerchnarn schol leichen an geuer, vnd im seinev recht die er von herrn Hansen den Wurmtaler gechauft hat steten auf dem hof mit des gotzhauses priefen also das gotzhaus recht hat, vnd schol der selbe mair furbas dez gotzhauzs hold sein vnd iaerleichen dem gotzhaus datz sand Florian dienen von dem hof drev pfunt wienner phenning die im herr Hans der Wurmtaler ze dinst hat auf gesatzt. Danne vmb den traidzehent der in den hof gehort vnd dem probst drev iar versezzen ist han ich gesprochen, daz der probst vnd die Wurmtaler mit einander darumb sullen raiten vnd wez si mit raitung beleiben, dez sulln sie den probst halbs richten, vnd daz ander sei in lazzen. Ich han auch gesprochen, ob der probst von sand Florian yendert das vberfuer daz vor an dem prif geschriben ist das wizzentlich wer, so sol er alle seinev recht verlorn haben gen den Wurmtalern vmb den hof datz Zyrchnarn, vnd ist mir veruallen hundert phvnt pfenning darumb ich in noten sol mit seim guten willen. Wer aber daz getan daz Dietreich Wilhalm Echkert di Wurmtaler vnd ver Anna hern Hansen des Wurmtaler witibe da fur sich di vorgenanten Wurmtaler haben angenomen vnd fur all Wurmtaler vnd ir eriben yendert das vberfuern daz ich gesprochen han als vor an dem prif geschriben ist, so schullen si alle irev recht verloren haben gen dem probst vnd dem gotzhaus datz sand Florian vmb den hof datz Zyerchknarn der des Swainpechken gewesen ist, vnd sind mier darzu veruallen hvndert phunt pfenning vnd sol sie darumb noten mit irm guetlichen willen. Vnd daruber daz allez das daz vor an dem brif verschriben ist also stet vnd vnuerchert beleibe, so gib ich vorbenanter Eberhart von Chappelln mir an schaden den offenn brif vber mein spruche versigelt mit meinem anhangvndem insigel. Der brief ist gegeben vnd di spruch sind gesprochen do man zalt von Christes gepurt dreuczehen hundert iar darnach in dem asecht vnd fumfczkisten iar dez nochsten eritags vor sand Gregorgen tag."}
{"text": "Wir Johans von gotz genaden abt dez gotzhuss ze Phafers in Kurer bistum gelegen tun kunt menlich allen den, die disen brief lesend oder horrend lesen, daz fur vns kam fro Vrsell wilent Otten saligen tochter von Rambach Johans von Wilberg genant von Tossegg elichi wirtenn ze ainem tail vnd der selb Johans von Wilberg genant von Tossegg zem andern tail, vnd offnot du selb fro Vrsell vor vns, daz si recht vnd redelich ze ainem rehten getailitt vnd gemainder enphangen hett den vorgenanten Johansen von Wilberg ir elichen man, as gericht vnd vrtail gab, vber allu du guter, du lehen oder erb sind von vns vnd vnserm gotzhus, vnd besunder vber den wald ze Bollingen, der gelegen ist entzwischan Wurmspach vnd Schmaricon, vnd vber allu du guter, du ze Bollingen oder anderswa gelegen sind, wie du genant sind, du von vns vnd vnserm gotzhus lehen oder erb sind, vnd batt vns die vorgenant fro Vrsell, dz wir vnsern willen vnd gunst dartzu gabend vnd im ouch lihen den vorgeschribenn wald vns allu du vorgeschribenn guter, du lehen oder erb von vns vnd vnserm gotzhus warend, dem vorgenanten Hansen von Wilberg ir elichen man. Dez erhortan wir ouch ir ernstlich bett vnd lihen den vorgeschribenn wald vnd du vorgenanten guter allu dem vorgenanten Johansen von Wilberg vnd gaben vnd geben vnsern guten willen vnd gunst dartzu, wie oder welen weg du vorgenant fro Vrsell den vorgeschribenn Hansen von Wilberg ze getailitt vnd zem rehten gemainder enphangen hatt, als gericht vnd vrtail geben hett, vber den wald vnd vorgeschribni guter alli, du erb oder lehen von vns vnd vnserm gotzhus sind, doch vns vnd vnserm gotzhus vnschadelich. Vnd dez ze warem vnd offenn vrkund aller vorgeschribenn stuk haben wir durch ernstlicher bett willen der vorgenanten fro Vrsellen vnd Johansen von Wilberg vnser insigel gehenket an disen brief. Der geben ist in dem jar, do man zalt von gottes geburt drutzehenhundert jar, darnach in dem ainen vnd sibentzigosten jar, ze vsgandem mayen."}
{"text": "Ich Jacob Rupreht, den man nemmt der Low, statamman ze sant Gallen tun kunt offenlich an disem brief allen den, die in sehent oder horent lesen, das fur mich kam ze sant Gallen an der nahsten mitken vor vnser frowen tag ze dem arnde, do ich ze ainem allichen geriht offenlich ze geriht sass, Hainrich Keller, den man nemmt der Zingg, Friken Kellers salgen des pfisters wilunt elicher sun burger ze sant Gallen, vnd der nam ze fursprechen Cunraten ab der Hub, den man nemmt der Johler, der offnote vnd veriah offenlich vor mir in gerihte an siner stat vnd von sinen wegen, wie das in die fromen der burgermaister der rat vnd die burger gemainlich der stat ze sant Gallen der sehtzig pfunt pfenning guter Costentzer munse, die er vnd Rudolf salig sin bruder oder ir vogt vnd frund an iro stat inen vormals beuolhen vnd verlihen hattent, vnd aller der zins, so im davon geuallen warint, gantzlich vnd gar gewert bezalt vnd vssgeriht hettint, vnd das im die selben burger gemainlich noch sunderlich von des selben geltes noch zinses wegen niht mer gelten noch widergeben soltint, vnd liess och do ze mal der selb Hainrich Keller, den man nemmt der Zingg, offenlich vor mir in gerihte frilich vnd willeklich die selben burger vnd die stat ze sant Gallen vnd ir erben vnd nachkomen fur sich vnd alle sin erben der selben sehtzig pfunt pfenning vnd aller der zins, so im dauon geuallen warent vntz vff disen tag, als dirr brief ist geben, gantzlich quit ledig vnd los. Vnd des ze offemm waren vrkunde so han ich Jacob Rupreht statamman da vorgenemt min insigel von des gerihtes wegen vnd nach rehter vrtail gehenkt an disen brief. Darnach vergich ich der obgenant Hainrich Keller, den man nemmt der Zingg, offenlich ain gantz warhait aller der ding, so von mir da vorgeschriben stat an disem brief, vnd des ze merer sicherhait so han ich erbetten Cunraten ab der Hub, den man nemmt der Johler, minen fursprechen in der vorgeschribnen sache, das er sin insigel zu des obgenanten statammans insigel fur mich gehenkt hat an disen brief ze ainer zugnust der vorgeschribnen sache, darvnder ich mich willeklich gebunden han aller vorgeschribner sach, won ich aigens insigels nit hatt, des och ich der selb Cunrat ab der Hub genant der Johler offenlich vergich mir vnd minen erben vnschadlich. Dis beschach vnd wart dirr brief geben ze sant Gallen an der vorgeschribnen mitken, do man von Cristus geburt zalt druzehenhundert jar vnd darnach in dem nun vnd ahtzigosten jare."}
{"text": "Wir Albrecht von Gotes gnaden hertzog ze Osterreich ze Steyer vnd ze Kernden tun chunt, daz vnser getrewer Stephan von Hohenberch der erbern Margareten Weicharts tochter von Winchel seiner snuer an irr morgengab, di er ir geit zu Stephan von Hohenberch seinem sune, mit vnserr hant gunst vnd guten willen gemacht hat fumf phunt wienner phenning geltes gelegen ze Helma vnd zwelif phunt wienner phenning gelts auf drittail dorffes ze Hautzental fur hundert vnd sibentzig phunt wienner phenning, aber die verlehenten gueter hat er im selben vorauz behalten also, daz die vorgenant Margaret die egenanten phenning gult sol niezzen vnd innehaben, als morgengab recht ist in vnserm land ze Osterreich, mit vrchund ditz briefs, geben ze Wienn an mitichen nach dem sunntag letare nach Christes geburd dreutzehen hundert jar darnach in dem siben vnd fumftzkisten jar."}
{"text": "Ich Alber der Pekchelhaub und alli mein erben di ich hab oder noch chunftig werdent wir vergechen offenbar daz wir uns verzigen haben des gutz ze Dorffe da Hainreich der Cheser auf gesessen ist und daz gelegen ist in Viechtwanger pfarr daz also daz wir chainen zuospruch gen Hainreich dem Cheser und gen seiner hausvraun und gen ir baider erben nicht haben schullen an gever, und des ze einem urchund gib ich Alber der Pekchelhaub disen prief versygelt mit Rugers von Hubrechtzried zden zeiten purcgraf ze Schernstain anhangunden insygel und mit Ortolffes dez Cholen insygel in bayden an schaden, wann ich aygens insygel nicht enhan und si daz durch meiner pet willen tan habent. Der prief ist geben do man zalt von Christi gepuerd dreuzechen hundert iar dar nach in dem non und funfzichisten iar des phintzaiz an sand Valteins tag."}
{"text": "Wir Stephan der junger pfalczgrafen bei Rein und herczog in Bayern tuen chunt offenlich mit dem brief, daz uns der edel wolgeborn unser lieber frewnt graf Ulrich von Schownberch berait gelihen hat hundert pfunt wienner pfenning, darumb wir zu sampt uns im und seinen erben ze selbscholen und ze porgen gesaczt haben Chunrat den Meilinger unsern camermaister also, wenne er seiner obgenanten phenning oder sein erben der niht lenger geraten noch enperen mugent, so sullen wir in die wider geben an allen iren schaden; teten wir dez nicht waz si dann dez schaden nement, denselben schaden sullen wir in genczlich und gar ablegen und widercheren an alle wideredd und an allez vercziehen. Mit urkund des briefs den wir in daruber geben versigelten mit unsrer baider anhangunden insigeln versigelt. Geben ze Schounberch an montag vor pfingsten anno domini millesimo trecentesimo septuagesimo primo."}
{"text": "Allen den, die disen brief ansehent lesent oder horent lesen, tun wir die nachgenemten Johans der Iberger, Vlrich min sun, Herman vnd Walther min des vorgenemten Vlrichs elichen sun kunt vnd veriehen des offenlich an disem brief fur vns fur alle vnser erben vnd nachkomen, das wir mit guter vorbetrahtung vnd mit bedahtem mut gelopt habent mit guten truwen Johansen dem Iberger burger ze sant Gallen vnserm lieben ohem, das wir noch vnser erben in noch sin erben an dehainem sinem ligenden gut, so er ze Swartzenbach hat, wie du genemt sint, noch an dehainen rechten, so darzu gehorent, es sie, das su sin aigenu guter sient ald du guter, die er mit vns gemaind hat, niemer angesprechen noch in kainen weg bekrenken noch bekumberren sullen weder an gaistlichem nach an weltlichem gericht noch an gericht noch mit dehainen andren sachen, Vber dis alles so haben wir vns och entzigen vnd entzihent vns mit disem gegenwurtigen brief fur vns fur alle vnser erben vnd nachkomen gen dem vorgenemten Johansen dem Iberger vnd gen allen sinen erben vnd nachkomen an den gutern, so er ze Swartzenbach hat, als vorgeschriben stat, aller aigenschaft aller lehenschaft aller reht aller gewonhait aller vordrung klag vnd ansprach, so wir ald vnser erben ald nachkomen daran vnd darzu hatten ald iemer gehaben vnd gewinnen mohtint an gaistlichem ald an weltlichem gericht ald von kainen sachen. Vnd ist dis alles recht vnd redlich vnd och mit vnserm willen vnd gunst beschehen vnd vollefurt mit allen den worten vnd werken, so von reht vnd von gewonhait darzu gehorten vnd notdurftig warent vnd als recht sitte vnd gewonlich was. Vnd ze ainem waren vrkund vnd ze ainer staten sicherhait aller diser vorgeschribenn dinge so hab ich der vorgenemt Vlrich der Iberger min insigel gehenkt an disen brief fur mich vnd fur den vorgenemten Johansen den Iberger minen vatter vnd fur die vorgenemten Herman vnd Walt her min sun, won su aigener insigel nut hatten, vnder des insigel wir vns willeklich gebunden haben vnd binden mit disem brief, won wir aigener insigel nut hatten. Dis beschach vnd wart dirre brief geben ze sant Gallen in der stat an dem nahsten samstag vor sant Bartholomeustag des zwelfbotten in dem iar, do man zalt von gottes geburt druzehenhundert jar, funfzig jar vnd darnach in dem achtoden jare."}
{"text": "Ich Gyli von Sturfis tun kunt offenlich mit vrkund diss briefs allen den, die in an sehent lesent oder horrent lesen, vnd vergich offenlich mit disem brief fur mich vnd miner swoster kind von Vnderwegen von der stossen wegen, so ich von minen vnd von miner vorgenanden swoster kinden wegen hat mit den edlen wolerbornen herren graf Donaten vnd graf Fridrichen von Tokkenburg von Hainrichs wegen ze dem Bach vnd von Hanses salgen ze dem Bach sins bruder salgen kind wegen, das ich dar vmb lieplich vnd gutlich verriht vnd verainbert bin mit den vorgenanden herren von Tokkenburg, vnd han dar vmb fur mich vnd fur miner vorgenanden swoster kind ansprach vnd reht enpfangen vierzig guldin, der ich vnd miner egenanten swoster kind gar vnd ganzlich bezalt vnd gewert sint vnd in vnsern offen nutz komen vnd bewendet sint, vnd dar vmb so han ich mich fur mich vnd min erben vnd fur miner vorgenanden swoster kind vnd fur der erben an den vorgenanden Hainrichen ze dem Bach vnd an Hanses salgen kind ze dem Bach an iro kind an iro lip vnd gut entzigen aller vordrung vnd ansprach vnd entzihe mich och wissentlich mit disem brief fur vns vnd vnser erben aller vordrung vnd ansprach, so wir vnd vnser vordren bis her zu iro lip vnd gut hant gehebt oder wir vnser erben furbass yemer kondint ald mohtint gewinnen. Vnd ist dis beschehen mit aller ehafti gewarsami worten vnd werchen, als es nu vnd hienach kraft vnd maht hat vnd haben sol vnd mag. Vnd des ze vrkund vnd ze merer sicherhait aller vorgescribner ding vnd geding han ich Gyly von Sturfis da vorgenand min insigel offenlich gehenket an disen brief. Der geben ist ze Cur in der statt an dem nachsten zinstag nach sant Nyclausen tag in dem iar, do man zalt von Cristus geburt druzehenhundert iar, ahtzig iar vnd darnach in dem ahtoden iar."}
{"text": "Wir Vlreich, Johanns vnd Heinrich von Rosennberg vnd Heinrich der Elter vom Newnhaus, Bechennen mit disem brief, daz wir mit dem Hochgeborn fursten Herczog Albrecht zu Osterreich vnd allen seinen Helffern, Einen rechten frid vncz auf daz New Jar, das schirist chumt, den selben tag gancz vnd gar mit allen vnsern Helffern getrewleich an alles geuerd haben wellen vnd wellen , Waer aber, des got nicht engeb, daz icht geschaech, da mit dem vorgenanten Herczog Albrecht deucht daz der frid ze brochen wurd, So schullen wir vmb di selben sache, vor vnsern Herren den Romischen vnd Behemischen Chunig chomen vnd schullen da mit tun alles das swas er erfindet, Vnd das geloben wir mit vnsern trewn bey vnsern eren in aydes geweys, daz wir daz alles, alz ez oben geschriben ist, staet halten schullen vnd wellen, Vnd des czu urchund geben wir vnsern brief versigilten mit vnsern anhangunden Jnsigiln, der gegeben ist, so man czalt von Christi geburd drew czehen Hundert Jar vnd dar nach in dem achczigistem Jar, des phinstags vor Symonis vnd Jude."}
{"text": "Ich Rveger von ezleinsperg tven chvnt allen levten de disen Prief an sechent oder lesen horent die nv sint oder her nach chvnftig sint, daz ich mit meiner hauswrouen ver gedrauten vnd andern meiner frevnt gvetleichem willen mein hofstat daz ezleinsperg mit allem nvz die ich von sant Jorgen gotshaus hon ze herzogenburch. dem ich alle Jor an sant mychels tag fvnzg phenninge der gemaenen mvniz dien. hon gegewen der samnvnge des var genantes gotshaus auf die oblay. durch got vnd meiner sele willen, daz si sich der selben var genanten hofstat mit allem nvz vnd recht als ich sei gehabt hon. noch meinem tod. vnderwindten svllen. vnd ier frvm do mit schaffen, mit solleicher peschaedenhait, daz si des ersten noch meiner pivild so zehant dreizzich mess sprechen meiner sele ze trost vnd ledigung. vnd dar noch aller jerchleich an meinem Jor tag mit messen vnd mit vigili vnd mit andern gueten dingen mein Jor tag pegen sam andern ier selben brvedern vnd andern frvmen levten. de daz mit ier gveter handlunge vmb se habent verdient. Daz die red stet vnd vnvercherd peleib. gib ich disen prief geschrieben ze einem vrchunne. vnd zve einer ewigen pestedigvnge. mit ier selber Insigel. Des sint gezevg her herwort von egendorf vnd dietreich sein svn. chvenrad. Reichher. chvenrad der holzer von egendorf. Gervnch. vlreich von lewarn. vnd ander frvm levd genvech. Daz ist geschehen noch christ buerd vber tavsent Jar. dre hundert Jor. In dem sechzehentem lor. An sant veits tag."}
{"text": "Ich Irnfrit von dem Clemens vnd ich Jans von dem Clemens sein Svn Wir vergechen vnd Thun chunt allen den, di disen brief lesent oder horent lesen, die nv lebent vnd hernach chunftich sind, Daz wir mit vnser erben gutem willen vnd gunst, mit verdachtem mut, zu der zeit, do wir es wol getun mochten, Verchawft haben vnsers rechten aygens ayn phunt wienner phennig geltes auf der naichsten Mul gelegen oberhalben Ertprust, vnd auf alle dev vnd zu derselben Mul gehoret ze velde vnd ze dorffe, ez sei gestift oder vngestift versucht oder vnuersucht, swie so daz genant ist. Daz vorgenant phunt wienner phennig geltes haben wir Recht vnd redleich verchawft vnd geben mit allen dem nutzen vnd rechten, alz wir ez in aygens gewer herpracht haben, Vmb vier vnd zwaintzich phunt wienner phennig, der wir gar vnd gaentzleich gewert sein. Den erbern gaestleichen Herren Pruder Chunraten, zu den zeiten Abt vnd dem Conuent gemain dez Chlosters datz dem Heiligen Chraeutz furbaz ledichleich vnd vreileich ze haben Vnd allen irn frumen damit ze schaffen, verchawffen, versetzen vnd geben, swem si wellen an allen irresal. Vnd sein auch wir, Ich Irnfrit von dem Clemens vnd ich Jans sein svn vnd vnser erben vnuerschaidenleich des vorgenanten phunds wienner phennig geltes der egenanten erbern gaestleichen Herren gemain datz dem heiligen Chreivfa vnd irr Nachchomen Recht gewern vnd scherm fur alle ansprach, als aygens recht ist vnd dez Landez recht ze Osterreich. War aber, daz si mit recht an demselben phunt geltes icht chrieges oder ansprach gewunnen, swaz si des schaden nement daz suln wir in allez ausrichten vnd widerchern an allen irn schaden Vnd suln auch si daz haben auf vns vnuerschaidenleich Vnde auf allem vnserm gut, daz wir haben in dem Lande ze Osterreich, wir sein lebentich oder tode. Vnd daz diser Chauf furbaz also staet vnd vnzerbrochen beleibe, Darvber so geben wir, ich Irnfrit von dem Clemens vnd ich Jans vom Clemens sein svn den obgenanten erbern gaestleichen Herren gemain datz dem Heiligen Chraewtz disen brief zu einem waren vrchunde vnd ze einer ewigen vestnung diser sache versigilten mit vnsern Insigiln Vnd mit Jansen insigil von dem Clemens, mein vorgenanten Irnfrits pruder, vnd mit meins aydams insigil hern Nichlas des Schawrbekchen, nach der Rat diser chawf also gewandelt vnd geschehen ist vnd die auch ditzs chawfs vnd diser sache gezewg sind mit irn Insigiln. Der brief ist geben ze Wienne nach Christes geburde drewtzechen Hundert iar darnach in dem Syben vnd fumftzigisten iar an sand Elzbeten Tage."}
{"text": "Allen den, die disen brief ansehent oder horent lesen, kund ich Rudolf von Edegswille schulthais ze Wil vnd vergich offenlich mit disem brief, daz fur mich kam ze Wil in der statt vff disen hutigen tag, alz dirr brief geben ist, do ich daselbs offenlich ze gericht sazz, der erber man Johans Iberger hofamman ze Wil vnd offnot mit sinem fursprechen vnd sprach, daz er allen burgern ze Wil gehorsam sin wolti zu dem rechten ze stend vnd recht ze haltent ze Wil vor gericht. Vnd wan er daz tun wolti vnd vnsers herren von sant Gallen hofgesind wari, do batt er mich im an ainer vrtail eruarn, ob er dann nit billich vnd wol vmb sin sachen, so er ze schaffent hetti, gest ze Wil verheften vnd verbieten solti vnd mohti. Vnd do fragt ich vrtail vmb vnd wart nach miner frag mit gemainer vrtail ertailt, wan der obgenant Johans Iberger den burgern ze Wil rechtes gehorsam sin wolti vor dem gericht ze Wil vnd vnsers herren von sant Gallen hofgesind wari, daz er dann wol gest ze Wil heften vnd verbieten solti vmb sin sachen. Vnd des alles ze warem offem vrkund so gib ich obgenanter richter von des gerichtes wegen dem vorgenanten Johansen Iberger disen brief von siner vordrung wegen mit minem insigel versigelt. Der geben ist mit rechter vrtail an der naehsten mitwochen nach sant Valentinus tag, do man zalt von Cristus geburt druzehenhundert vnd ahtzig iar, dar nach in dem nunden jar."}
{"text": "Allen den die disen brief an sehent oder hoerent lesen chunde ich Hainr. der Roetel, phleger des erenwirdigen herren byschof Chunrats ze Freysing vnd amptman zu den selben zeiten zu Haberberch vnd des vrbars ze Iniching vnd vergich offenleich mit disem brief, daz ich verleich vnd han verlihen dem beschaiden manne Chuntzen hern Weygleyns svn dem got genad, zu ainem rechten cynslehen ain vyertayl daz gelegen ist dacz Iniching, besucht vnd vnpeschut , mit allen den rechten die dar czu gehoerent vnd nuczen von recht oder von gewonhait, daz vor gehabt hat der egenant Weygel vnd sein wyrtin frawe Gattrey des egenanten Chunrats vater vnd mueter, vnd han im daz vorgenant vyertail genczleich verlihen vnd also, daz er jaerichleich geben sol den cyns der da von gehoert als von andern vyertailn auf der hofmarch ze Iniching in meins vorgenanten herren chasten ze Haberberch wer denne amptman ist, vnd wand ich vollen gewalt han ze peseczen vnd entseczen daz guet vnd ander guet die des gotshavs sind von Freysing. Vnd daz im daz staet vnd vnczebrochen peleib, dar vber gib ich im disen offen brief mit meinem anhangundem insygel zu ainem vrchund der warhait. Der sache sint geczeuge her Berchtolt der Porger chorherre ze Iniching vnd her Vlr. ab Taessenperch der auch choerherre da ist, vnd her Chunr. der Speczingerin svn vnd der erber man Berchtolt Cholbech vnd Gebhart chamrer, Vlr. der Posch vnd Pertel der schreiber vnd Veydel der Geud vnd Nykla der zolner vnd ander erber leut. Dicz ist geschehen do man zalt von Christes gepurd ergangen warn tausent vnd driw hundert iar vnd darnach in dem neun vnd dreizzigisten jar, an Vnser vrauwen abent Assumpcionis."}
{"text": "Wir Vlreich von gots gnaden Abpt ze Lambach vnd daz gancz Conuent da selben, veriechen offenlich mit dem prief, vnd tun chunt allen den dy in sehent, horent oder lesent, daz wir mit wol bedachtem mut vnd mit veraintem rat verlihen haben dy Haselpeunt gelegen in Gaspolczhoffer pharr, Elspeten Gorings hawsfrawn, vnd Hansen iren sunn vnd allen iren eriben, ze ainem rechten eribrecht. . mit allen den nuczen, eren, di durch recht dar czu gehornt ze holcz, ze veld, versucht vnd vnuersucht, Mit der beschayden, daz man vns vnd vnserm goczhaws jaerleich da von dynen schol, an vnser frown tag zder dinst zeit Sechczig wyenner phenning vnser frown in dy gustroey, vnd an dem Prehentag zwanczig phenning cze pawsteur vnd nicht mer, vnuerczigen vnsers goczhaws rechten in allen sachen. Wir offen awch, daz wir awf dem vorgenanten gut schullen haben ein gesessen holden, da wir vnser rechten vnd vnser fodrung wol von bechommen mogen. Daz in dy redd stett, gancz vnd vnczebrochen peleib, dar vber geb wir in den prieff versigelten mit vnserm vnd vnsers Conuent anhangunden insigeln. Der geben ist nach Christi gepurd vber drewczehen hundert jar dar nach in dem acht vnd Subenczgesten Jar an dez Heyligen Herrn sand Ypoliten tag."}
{"text": "Ich Ottakcher der Gruenpecht vergich offenleich mit diesem prief vnd tun chunt allen lauten den er fur chumt, daz ich mit willen aller meiner erben han ze chauffen geben dem erbern herrn apt Erharden vnd seim gotshaus ze Gasten daz Guetel auf dem Predal daz aygen ist, mit allen den rechten nutzen vnd gesuechen, di dar zu gehornt ze holtz vnd ze veld wie di genant sind, vmb syben phunt wyenner pfening, der ich gantz gewert pin. Vnd schullen ouch ich vnd mein erben des ob genanten gutleins sein vnd seins gotshaus gewer vnd furstant sein fur all anspracht, wo in des not geschicht, als lants recht ist in Steyr, vnd schullen si daz haben auf mir vnd auf mein erben vnd auf aller vnser hab, wo wir di haben. Daz in daz stet beleib, gib ich in disen prief versigelten mit meinem insigel vnd mit meins lieben swogers des Perchaymer Reycheren jnsigel vnd mit Ottleinz des Hauser jnsigel, di si durch meiner pet willen dar an gehangen habent in an schaden. Geben nach Christes gepurtt drev zehen hvndert jar, dar nach in dem fumf vnd fumftzigsten iar an sand Georgen tag."}
{"text": "Wir Heinr. von gottes genaden abt vnd daz capittel gemeinlich des gotzhus zen Einsidellen sant Ben ordens in Costenzer bystum kunden allen, die disen brief sehend oder horend lesen, vnd vergehen offenlich, daz wir mit gutem rate vnd vorbetrachttug vnser der obgenanten herren dez vorgescriben capittels an gesehen haben die nutzberen vnd willigen dienste, so vns vnd vnserm gotzhus dike vnd vil beschehen sind von dem wolerbornen herren vnd vnserm lieben ohan graf Fridericht von Toggenburg, vnd haben im durch siner ernsthaftter bette willen die frowen, die man nemmet Elisabet Steinera, Hermans Schultheissen von Vtznach eliche wirtenn, die vns vnd vnser gotzhus von eigenschaft des libes angehort, lidig vnd loss haben gelassen mit aller eigenschaft dem obgenanten vnserm ohan graf Friderich vnd sinen nachkomen mit allen den kinden, so si hinnanhin nach dem tag, als dir brief gen ist, bi dem obgenanten Herman oder andern ir elichen wirtten gewinnet, ob dir sturbe vnd si ein andern neme, der kinden wir vns och gentzl verzihend mit disem brief fur vns vnd vnsers gotzhus nachkomen mit aller ansprach friheit vnd ehaftti, so wir iemer dekeine nach eigenschaft der obgenanten frowen fron Elisabet vnd ir kinden gewinnen mochtten an geistlichen oder an weltlichen gerichtten, an alle geverde. Vnd dez ze einem waren offem vrkunde alles des, so vor gescriben ist, haben wir der vorgenant abt Heinr. vnd dz capittel fur vns vnd vnsers gotzhus nachkomen, die wir vestenklich hie zu binden, vnser ingesigel offenlich gehenket an disen brief. Der geben ist an dem nechsten zinstag nach sant Johans tag ze sungechtten, do man zalt von gottes geburt druzehen hundert jar vnd dar nach in dem ein vnd funfzigesten jare."}
{"text": "Wir Rudolf von gottes gnaden hertzog ze Oster. ze Styr vnd ze Kernden, herre ze Chrayn, vf der Windeschen March vnd ze Portenow, graf ze Habspurch, ze Kyburg vnd ze Phyrt, marchgraf ze Purgow, lantgraf ze obern Elsazz, graf ze Ratprechtzwile vnd herre ze Regensperg, allen gegenwurtigen vnd kunftigen luten, den diser brief nv oder hienach gezeiget wirt eweklich, vnsern grus vnd erkantnuzze diser nachgeschribener dinge. Elich getat ewent wise lute mit briefes hantveste, durch das darnach in kunftigen ziten mit krieges anvacht iht stozze oder irrung darin valle, darvmb wan an des almechtigen gottes stat ein Romischer keyser in diser welte ist vnd sin sol das obriste houpt, von dem die recht fliezzent, vnd aber die weltlichen fursten, die ir furstentum vnd herscheft von dem heiligen Romischen riche ze lehen habent, sint vnd sin sullen des obgenanten houptes gelider, mit den keyserliche werk nach gottes willen an diser welte gevbet vnd volbracht werden sullen, also daz si in iren landen vnd stetten durch notdurftiger vnd erberr sache willen soliche vfsetze vnd ordenung tun mugent, die gewonlich vnd recht sin vnd der bescheidenheit wol mithellen, so wizzen alle lute vnd svnderlich die, den es ze wizzenne durft geschicht, daz wir als ein furst des heiligen Romischen richs vnd ein gelide des keyserlichen houptes von dem gewalte, so vns vzz der hohi der keyserlichen magenchraft empholhen vnd geben ist, den erbern wisen vnsern lieben getruwen . . dem vogt, . . dem rat vnd den purgern gemeinlich ze Ratprechtzwile vnd allen iren nachkomen nach guter vorbetrachtung vnd wisem rate durch frides vnd gemaches willen vmb notdurft vnd erbere sachen eweklich soliche recht vnd fryheit mit keyserlicher mechte volkomenheit gegeben haben vnd geben ouch mit disem briefe fur vns vnd vnser erben eweklich, als hienach geschriben stat. Des ersten, daz si in die egenantn vnser stat ze purgern nemen vnd emphahen mugen alle frye lute vnd alle gotzhus lute, wa vnd vnder wem die vf dem lande gesezzen sin, also daz sich dieselben lantsezzen beide fryen vnd gotzhu ziehen huslichen mit iren liben gen Ratprechtzwile in die stat vnd da ingesezzen purger sin, an alle geuerde. Welhe sich ouch also mit purgrecht hinder vns vnd die egenanten vnser purger ze Ratprechtzwile verphlichtent, die wellen wir bi allen iren ligenden vnd varenden gutern vf dem lande vnd in den stetten fristen halten vnd schirmen vor gewalt vnd vnrecht als ander vnser purger. Were ouch, daz solicher fryer luten vnd gotzhus luten ieman mit purgschaft oder anderr gelubde bracht vnd betwungen were hinder deheine . . herren oder ander lute, daz er sich von in nicht emphromden noch abtrunnig machen solte, das sol demselben fryen vnd gotzhus man an sinem purgrecht, darnach so er ze Raprechtzwile ze purger emphangen wirt, vnschedlich sin, wan soliche betwungnuzze nicht billich noch recht sint. Were ouch, daz ieman vzz deheinen andern vnsern stetten oder vzz des richs stetten ziehen wolte gen Ratprechtzwile vnd sich da huslich nider lazzen wolte, den sullen vnd mugen si wol ze purger emphahen, wan wir die ouch bi rechte halten vnd schirmen wellen als ander vnser purger. Wir wellen ouch nicht, daz die vorgenanten vnser purger von Raprechtzwile deheinen vzpurger nemen oder emphahen ane vnser oder vnserr erben sunderlich vrloub vnd wizzen, aber mit vnserm willen mvgen sis wol emphahen vnd ouch schirmen als ander vnser purger. Beschicht ouch, daz deheiner vnserr ingesezzener purger ze Ratprechtzwile hienach ze rate wirt, von dannen ze ziehende in dehein ander stat oder vf das land, vnder das rieh oder vnder vns oder vnder deheinen andern herren, dem sullen wir vnd die obgenanten vnser purger von Raprechtzwile des wol gunnen vnd im alles sin gut lieplich vnd fridlich dannen volgen lazzen, mit solicher bescheidenheit, ob er den vnsern icht schuldig were, daz er das vor hin gelte oder aber vergewizze, als bescheidenlich vnd gewonlich ist, ane alle geuerde. Wir haben ouch vns selber vnd vnsern erben vzgenomen vnd behalten, daz wir vnd nieman anders nv vnd hienach eweklich, wenne vnd wie dick es notdurftig wirt, sullen vnd ouch mugen die vorgenanten stukk alleklich oder bi teilen minren vnd meren, luterren vnd verstandenlicher machen nach notdurft vnd gelegenheit der sachen in aller der mazze, als vns das bescheidenlich oder recht dunket. Niemanne davon vnder allen luten si erloubet vnd werde ouch nieman als geturftig, daz er die vorgeschriben vnser gesetzde vnd die fryheit, die wir den obgenanten vnsern purgern gegeben haben, iemer vbervar oder verbreche, heimlich oder offenlich, klein oder groz, in dehein wise. Wer es aber daruber freuenlichen tete, der wizze darvmb swerlich veruallen in den zorn vnd die vngenade vnserr furstlichen wirdikeit, vnd das er ze bezzerunge dezselben vbergriffes geben sol in vnser furstlichen kamer hundert march silbers vnd dem, der des vbergriffes vnd des freuels ze schaden kumet, funftzig march silbers. Vnd daruber zu einem waren vesten offenem vnd ewigem vrkund haben wir den vorgenanten vnsern purgern von Ratprechtzwile vnd iren nachkomen disen brief versigelten mit vnserm anhangendem insigel gegeben in derselben vnserr statt, an dem zweintzigosten tag des manodes mertzen, nach Christus geburt druzehenhundert vnd funftzig jaren vnd darnach in dem achtoden jare vnd vnserr geburtlichen zit in dem nunzehenden jare."}
{"text": "Wir bischof Empcho von gottes genaden ze Vrisingen tvn kvnt allen den, die disen brief sehent oder horent lesen, de her Herman von Landenberg marschalch fvr vns kam vnd offent stete ze haben mit gantzen trvwen die phantnvnge, dv ze sinen wegen vnd siner svne wegen geschehen ist, als dirre brief, der hie nach geschriben stat, offent, vnd hat och der vorgenant II her Herman vor vns gesworn ze den heiligen, die vor genanden phandvnge stet ze haben mit allen den gedingen, als der brief geschriben stat. Dis ist aber der brief:Es folgt der Text von Nr. .Dirre brief ward gelesen vor vns bischof Empchen vnd swuor och der vorgenande her Herman ze dem selben male ze Vlme in der Barfvssen vmgange in dem iare, do man von gottes gebvrt zalte zwelfhvndert vnd nvtzeg iar vnd darnach in dem zehenden iare an vnser vrowen abent zer liechtmes, do indict. wc dv dricehende, da zegegene waren grave Herman von Svltz, grave Hvg von Mvntfort vnd sin svn grave Wilnheln, her Heinrich der marschalch von Bappenhein, her Marchward von Schellenberg ritter.Wir bischof Empcho von Vrisingen dvr die bette hern Hermans von Landenberg zeinem offen vrkvnde de hie vor geschriben ist henken vnser ingesigel an disen brief, in die vorgenanten stat jar tag vnd indict.Ich her Herman von Landenberg marschalch vergich offenlich an disem brieve swe da vor geschriben ist, de de geschehen ist, als da vor geschriben stat, vnd han gesworn ze den heiligen stet zehanne, als der brief geschriben stat, vnd henke min ingesigel an disen brief zeinem offen vrkvnde, in dien stat jar tag vnd indict."}
{"text": "Wir Wernher von gotes genaden Probst vnd ich Nycla Techent vnd alle die Samnvng des Gotshavs datz sant Florian vergehen offenlich an disen prief allen den, die in sehent oder horent lesen daz wir mit verdahtem mut vnd mit rat gemainchlich vnser guet, daz wir vnd vnser Gotshavs datz Grieking haben gehabt mit allem dem reht, daz dar zv gehoret ze Holtz vnd ze Velde, gepavn vnd vngepavn, versuht vnd vnversuht mit allem nutz, swi wir ez gehabt haben, dem Erbern mann Vlrichen dem Geltinger vnd seiner Havsfrowen, fravn Margreten vnd allen seinen Erben ze wider wechsel vmb ein gvet datz Praitenaich vnd vmb einen Akker dar zv, da man aht Hvener von dient, daz er vns vnd vnserm Gotshavs gegeben hat wider daz vorgenant gvet datz Grieking an allen chrieg vnd ledichlich. Daz der widerwechsel vnd dev wandelvng von vns vnd von vnserm Gotshavs, als vor geschriben ist, stet beleib vnd vnvercheret, dar vber geb wir disen prief bestetiget mit vnserm jnsigel vnd mit vnsers Convents jnsigel ze einem sichtigen vrchvnde dem egenanten Vlrichen vnd allen seinen Erben mit den zevgen, die hie benennet sint, her Rvdolf der Schiver, her Sighart von Grveb, her Espein von Hag, Otakher der furter, Rvdolf der Schiver, Levtolt von Chirchperch vnd ander biderb levt, den dev vor geschriben wandelvng wol chvnt vnd gewizzen ist. Der prief ist gegeben, do von Christes gepurt ergangen waren Drevzehenhvndert jar, dar nach in dem sehs vnd zwainzisten jar an vnser frawn tag ze der Dienst zeit."}
{"text": "Wir Goetfrit von gots gnaden bischof ze Frising veriehen offenleich an disem brief, daz wir von besundern gnaden Berchtolden dem Cholbechen vnserm diener vnd pfleger ze Inchingen verlihen haben ze rehtem lehen im vnd seinen erben ein swaig dev gelegen ist datz Alfen auf vnsers gotshauses aigen die er da selbn gestift hat mit seinem gut, die selbn swaig habn wir im vnd seinen erbn verlihen, besuht vnd vnbesuht, mit allem dem daz dar zv gehoert, ze veld vnd ze dorf, mit holtz vnd mit waid, mit wazzer vnd mit wismat vnd mit allem dem daz dar zv gehoert, gepawn vnd vngepawn, swie ez dar zv gehoert. Er sol auch daz selb gut inne habn an anderr vnser vrbor schaden an gevaer. Vnd daz im daz staet beleib von vns vnd von vnsern nah chomen geben wir im disen brief versigeltn mit vnserm hangendem insigl vnd mit den zevgen die hernach geschriben sint, die sint maister Chvnrat vnser oberster schreiber, her Vlr. vnser chaplan, Jacob, Heinr., Eberl vnd Heinr. vnser schreiber, Albreht weilnt chellner ze Lok vnd ander genug. Der brief ist gebn ze Lok da man zalt von Christes geburtt drevzehnhundert iar vnd in dem vierzehndem iar, des naehsten Pfintztags nach Vnser frawentag in der Ostern."}
{"text": "Ich Weyckart von Winckhel, vnd wir Friedereich, Ortlieb vnd Weyckart sein sun, wir verichen offentleich an disem brief allen den die ihn sechent, lesent oder horent lesen, dass wir noch vnser erben dhains lehenrechtens an der capellen datz dem Ludtweigs haben noch furbass haben schullen darumb, dass wir dieselben capelln auss vnser veste datz dem Ludtweigs herfur gelegt haben auf vnsern grundt durch bessrer sicherhait derselben vnser veste, vnd luben mit vnsern treuen an alles geuere, dass wir den abbt vnd das gottshauss ze Jeruss an dem lehenrecht noch an seinen zechenten nicht irren schullen, noch darnach greiffen, mit keinerley sache noch auch der pfarrkirchen zu den Japans ihrem recht nicht abnemen schullen, es sey an zehenten oder an andern pfarrlichen rechten, wie sie genandt sein, die sie alle vollkomenlich haben schullen an alle irresal, alss es von alter herkomen ist, vnd scholl auch die vorgenandt capelln besungen vnd bewart werden mit der heyligkeit vnnd mit alle dem das darzu gehort, alss es von alter herkomen ist, vnd schollen auch nicht mehr mueten. Vnd das dass alles dem vorgenanten gottshauss zu Jeruss vnd der pfarrkhirchen zu dem Japans stett vnd vnzerbrochen beleib, gib ich vorgenanter Weyckart zu einem wahren gezeigen diser sache disen brieff versigelten mit meinem anhangenden insigill, vnd wannd wir vorgenante Friedereich, Ortlieb vnd Weyckart des egenanten herrn Weyckart sune nicht aigener jnsigel haben, haben wir die erbern herren herrn Eberhardten vnd herrn Heinreichen von Walse, vnd herrn Reinprechten von Schonberch vnd Ortlieben vnsern vettern von der Tuenaw gebetten, die ir jnsigel nach vnser pett an diesen brieff gelegt habent, vnder der jnsigl wir vns verpindten alles dass stett ze halten vnd vnzebrochen, alss vorgeschriben ist. Geben nach Christe geburdt dreyzechen hundert iar, darnach in dem drey vnd funfzigisten iar an sant Gilgen tag."}
{"text": "Allen den, die disen brieff ansechent oder horend lessen, vergich ich Wernher von Butikon ritter vnd tun kunt, das ich wolbedachtlich mit gesundem libe vnd mit miner guten frunden rat eins teils vbereinkommen bin mit Walther von Buttikon minem vettern Heinrichs Walthers mines brudern seligen elich sun in eines steten rechten teiles wis dirr nachgeschriben gutern vnd luten, der guteren, so gelegen ist ze Kollikon in dem dorff vnd in dem twing vnd banne ze Kollikon, die lechen sint von dem gotzhuse von sant Gallen, vnd die lute, die lechen sint von dem selben gotzhuse von sant Gallen, vnd die lute, die vnser eygen sint, vnd die lute, die wir haben ze lechen von der herschafft von Wolhusen, vnd sint dise nachgeschriben guter vnd lute dem vorgeschriben minem vettern Walther ze teile worden, lechen fur lechen eygen fur eygen, als dauor geschriben stat vnd hienach gesundert ist mit der geschriffte, des ersten der kelrhoff ze Kollikon, als er geteilet ist, ze disem teil hort die hoffstatt, die man nemmet Gebreite, vnd stosset ze einer siten an der Saltzfrowen hofstat vnd ist ouch hinderus als lang als der Saltzfrowen hoffstatt vnd ze der anderen siten als verre, als es vss gezilet ist, vnd zu dirr vorgeschriben hoffstatt horent diss nachgeschriben stugk, der niderteile des agkers an der gebreiten, der oberteil des akers in der Holi, der oberteil des akers in der gebreiten in der mitlosten zelg, der oberteil des akers ze Endfeld, der ober agker zem Eichlin, der oberteil des agkers ze Muchein, der niderteil des agkers im Bruche, der oberteil der matten hinder der kilchen, der oberteil in Obra Matten, der nider teile in der matten an der Turri, der teil des akers vor dem gehurste, der vorder die eyge lit, vnd der ander teil desselben agkers, der zu der rechten hand lit, so man von dem dorff in das holtz gat, vnd stosset ouch an das geheide, der nider teil des agkers in dem Tangraben, der acker, der da lit am Otlisperg, da hort der ober teil zu disem teil, der da stosset an Kechenhalden, dir teil gilt jerlich V. mutt dingkeln V. mutt habern V. ss. dn. II. stufelhunr vnd ein vasnachthun. So ist diss dir teil der gutern, die da vogtyge geben zu dem vorgeschriben teil des kelrshofs vnd ouch meyger ampt geben, in dem vorgeschriben teil des kelrshofs ein schupos heisset Volkers schuposs lit in Nider Dorff vnd buwtz Vlin Smid vnd gilt II. mutt dingkeln III. vierteil habern II. stuffelhunr ein vassnacht hun, du selbe schuposs gilt ze meyger ampt ein halb viertel kernen ein viertel habern III. dn., ein schuposs lit in Niderdorff heisset Rudis Fryen schuposs vnd buwetz Jennj Seiler vnd gilt II. mutt dingkeln III. vierteil habern II. stuffelhunr ein vassnacht hun, die selbi schuposs gilt ze meyger ampt ein halb viertel kernen ein viertel habern III. dn., ein schuposs ist gelegen in Niderdorff vnd heisset Mosers schuposs vnd gilt zwen mutt dingkeln vnd III. fiertel habern II. stuffelhunr ein vassnacht hun, vnd die selbe schuposs git ze meyger ampt enhalb viertel kernen ein viertel habern III. dn., ein schuposs ist gelegen in Niderdorff vnd heisset Heinis gut von Wile vnd buwetz Bertschi in Nider Dorffgilt zwen mutt dingkeln III. viertel habern II. stuffelhunr ein vassnacht hun, die selbe schupposs git ze meyger ampt ein halb viertel kernen ein viertel habern III. dn., ein schuposs heisset Walthers gut in der Gassen vnd buwetz Rudin Kubler vnd giltet zwen mutt dingkeln III. viertel habern II. stuffelhunr ein vassnacht hun, die selbe schuposs git ze meyger ampte ein viertel kernen, ein schuposs heisset Lutoltz gut in der Gassen vnd buwetz Peter vnd Heini Jeggins gebruder vnd giltet zwen mutt dingkeln III. viertel habern II. stuffelhunr ein vassnacht hun, die selbe schuposs giltet ze meyger ampt zwei viertel habern VI. d., ein schuposs heisset Grodener gut vnd buwest Jenni Seiler vnd gilt VIllI. viertel dingkeln III. viertel habern II. stuffelhunr ein vassnacht hun, die selbe schuposs giltet zem meyger ampt ein halb viertel kernen ein viertel habern III. dn., ein schuposs heisset Ernis gut von Offtringen vnd buwetz Rudin Holtziger vnd gilt II. mutt dingkeln III. viertel habern II. stuffelhunr vnd ein vassnacht hun, die selben schuposs gilt ze meyger ampt II. viertel habern VI. dn., ein schuposs ist gelegen ze Obradorff vnd heisset Vlins Fryen schuposs vnd buwetz der jung Welti Muller vnd gilt II. mutt dingkeln III. viertel habern II. stuffelhunr ein vassnacht hun, die selbe schuposs giltet ze meyger ampt ein halb viertel habern II. dn., ein halb schuposs heisset Vlins ze Niderost schuposs vnd buwetz Ellin Wernhers von Holtzikon vnd giltet VI. viertel dingkeln II. viertel habern II. stuffelhunr ein vassnacht hun, die selbe halb schuposs gilt ze meyger ampt ein mutt habern ein ss. d., ein halb schupposs heisset Versuners gut vnd buwetz Vlin der Beck vnd Claus Kun sin bruder vnd giltet VI. viertel dingkeln II. viertel habern II. stuffelhunr ein vassnacht hun, die selb halb schuposs git ze meyger ampt II. viertel habern VI. dn., ein schuposs heisset Lerowers schuposs vnd butz Gibelflu der suter vnd gilt VI. viertel dingkeln II. viertel habern II. stuffelhunr vnd ein vassnacht hun, du selb schuposs git ze meyger ampt ein halb viertel kernen ein viertel habern III. dn., ein halb schuposs heisset Saltzmans gut vnd buwetz Anni Kulmes vnd gilt ein mut dingkeln anderhalb viertel habern II. stuffelhunr ein vassnacht hun, du selb halb schuposs gilt ze meyger ampt ein vierdung kernen ein halb viertel habern II. dn., ein halb schuposs heisset Gisenstilz gut vnd buwetz Vlin Gibelflu der suter vnd Swab vnd Jennj Meyger von Holtzikon vnd gilt VI. viertel dingkeln II. viertel habern II. stuffelhunr ein vassnacht hun, die selb halb schuposs git ze meyger ampt ein viertel habern III. dn., ein halb schuposs heisset Tagmersellers gut vnd buwetz Claus Kun vnd sin bruder vnd gilt sibenthalb viertel dingkeln II. viertel habern II. stuffelhunr ein vassnacht hun, die selbe halb schuposs git ze meyger ampt anderhalb viertel habern vnd IX. dn., ein hoffstatt ist gelegen obenan an Vlin Hertzogen hoffstatt, da er mit huse vf sitzett, vnd buwetz Jennj Hertzog, gilt ein viertel dingkeln vnd ein vassnacht hun, die selbe hoffstatt git ze meyger ampt ein halb vierdung kernen vnd ein vierdung habern, ein schuposs heisset Dietschins gut vnd buwetz Claus Kun vnd sin bruder vnd gilt II. mutt dingkeln III. viertel habern II. stuffelhunr ein vassnacht hun, die selb schuposs git ze meyger ampt II. viertel habern ein ss. d. vnd ein halb viertel kernen, ein widem schuposs buwet Heini Jeggis vnd Peter sin bruder gilt II. mutt dingkeln III. viertel habern II. stuffelhunr vnd ein vassnacht hun, ein widem schuposs buwet Anna Kulmiss git II. mutt dingkeln III. viertel habern II. stuffelhunr ein vassnacht hun, ein widem schupposs buwet Vlin Muller vnd Heini Kuncz gilt II. mutt dingkeln III. viertel habern II. stupffelhunr vnd ein vassnacht hun, ein schuposs heisset Holtzigers schuposs buwet Heinj Stogker giltet VIj. mutt dingkeln II. viertel habern II. vassnacht hunr, des horent XIII. viertel dingkeln ein viertel habern ein vassnacht hun zu disem teil, die selbe schupposs git ze meyger ampt ein vierdung kernen, des hort ein halb vierdung zu disem teil, ein schupposs heisset Kulmers gut vnd buwetz Claus Kun vnd sin bruder vnd giltet ein mutt dingkeln II. viertel habern II. vassnacht hunr, des horent in disen teil zwei viertel dingkeln I. viertel habern vnd ein vassnacht hun, die selbe schupposs git ze meyger ampt anderhalb viertel habern I. ss. d., des horent dry vierdung habern vnd VI. dn. in disen teil, ein schuposs ist gelegen ze Muchein vnd ist Vlis Mullers vnd Elsin siner wirtinen von Kollikon vnd buwetz Vlin von Suron vnd Claus sin bruder, die selbe schuposs git ze meyger ampt in disen teil Ij viertel habern vnd IIII. d. Summa ist diss teiles der zinsen von dem vorgeschriben kelrshoff vnd gutern XI. rnalter dingkeln eins halben viertels minder vnd funfthalb malter habern vnd ein halb viertel haber vnd XL. stuffelhunr vnd XXIII. vassnacht hunr. Summa ist des meyger amptes der vorgeschriben gutern VI. mutt habern V. viertel kernen VII. ss. dn. II. dn. vnd V. ss. zins phenning von kelrhoff. Dir vorgeschriben teil des kelrshoff vnd gutern sint alle lechen von dem vorgeschriben gotzhuse von sant Gallen. So sint diss die gotzhus lute von sant Gallen, die zu disem teil horent, des ersten Hentzi Switer von Murhoff, Greda Lerower von Kollikon Jennis Littowers husfrow von Bosenwile vnd ellu ir kind, Hemna Gredin von Kollikon Pentolin Zibis wip von Reyden vnd ellu ir kind, Rudin Lerower von Kollikon, Lena Zophenbergs von Reyden Jennis Schlofflins wip vnd ellu ire kind, Verena Claus Lofflers wip von Stafelbach vnd ellu ir kind, Gerin Verenen Lofflerin swester Jennis Baders wip von Staffelbach vnd ellu ir kind, Rudin Stoker von Kollikon vnd Vlin Stogker von Schotz sins bruder sun, Ellin von Husen Henis Walchs wip von Zell vnd Wernlin Gerin seligen sun, ir tochter Greda Weltins seligen tochter am Buel von Staffelbach, Heini Stogker von Kollikon, Anna Kulmers von Kollikon, die Clewins seligen Kulmers wip wazz, vnd ellu ire kind, Anna Rudins Herren wip von Wile vnd ellu ir kind, Greda ir swester Henis Frangken wip von Mulintal vnd ellu ir kind vnd Vlin Muller von Kollikon, Heni Jeggins von Kollikon, Hans Vrsibach von Reyden vnd Nesa Moserin sin wip vnd ellu ir kind, Rudin Gretan von Kollikon vnd Ita Bonwartin sin wip vnd ellu ir kind, Vlins Grafen kind von Huntziswile, Rudin vnd Heini Anna vnd aber Heini, di Belinun seligen Lutinun kind waren, vnd Vlin Kulmes von Kollikon, der des vorgeschriben Graffen tochter hett von Huntziswil, vnd ellu ir zweyer kind. Diss vorgeschriben lute sint alle lechen von dem vorgeschriben gotzhuse von sant Gallen. So sint diss die eygen lute, die zu disem teile gehorent, Hentze Kolisperg vnd Trina von Horwen vnd sin wip vnd ellu ire kind, Peter von Schonentul, Heni Fryes von Huswil, Jenni von Huswil, den da nemmt Hornbach, vnd sini kind, Weltin Singer von Wiggen vnd Hennman Maruelsperg sin wip vnd ir kind, Greda Tuellera Vlins Wasmers wip von Gundeltzwil vnd ellu ir kind, Jenni Littower von Bosenwil, Metzin Maruelsperg Rudins Weibels tochter von Wilisow, Heni Rosch vnd Jeni sin bruder Gredan seligen sun von Horwen, Hartman Hemmen Smidinen sun von Reyden, Ebin von Horwen der junger, den man nemmet Ebin Wirtz, vnd Ita sin wirtin vnd ellu ir kind, Vlin vnd Jenni Claus Swabs sun von Kollikon, die Greden Menten seligen sun warent sins erren wips Gerin von Horwen, Blossis wip von Offtringen vnd ellu ir kind, Claus von Schunentul, den mann nemmet Claus Weber, Ebi von Horwen vnd Claus sin bruder Hennman seligen sun von Horwen, die ze Bendwilr gesessen sint, Johans Nudorff von Warperg der alt, Gerins Kellers von Kollikon Jans Kellers wip von Kollikon vnd ellu ir kind, Katherina von Horwen Cuntzis Hellers wip von Liestal vnd ellu ire kind, Vlin Meygers seligen kind von Horwen, Johans vnd Greda sin swester, Johans Wechter von Sissach Cuntzis Wechters sun von Sissach, der Metzinen seligen sun wazz von Horwen, Rudin Fuchs von Lerow vnd Katherina von Horwen sin wip vnd ellu ir kind vnd Adelheit Claus Sigristen tochter, von Rudi Jennj Fuchs von Atelwil, den man nemmet Jenni Bumans Henrices kind von Kloten, die Belman seligen kind warent von Vffhusen, die des vorgeschriben Henrices eliche wirtin wazz. Diss vorgeschriben lute sint alle eygen. Diss sint die lechenlute von der herschafft von Wolhusen, die zu disem teil horent, des ersten Claus Rentz von Langnow, Gredi von Liebingen, daz Heinis seligen von Liebingen swester tochter wazz, den man nemmet Henni Graf, Heni von Notwilr vnd sine kind, Vlin Hanegger von Bosenwil vnd Elsa sin wip vnd ellu ir kind vnd Belin ir tochter Claus Kollikers wip vnd ellu ir kind, diss vorgeschriben lute sint lechen von der herschafft von Wolhusen. Ich der vorgeschriben Wernher von Buttikon entziehe mich ouch teiles vnd aller gemeinschafft vnd aller rechtung vnd ansprach an disen vorgeschriben gutern vnd luten, als hie vorgeschriben stat, in des vorgeschriben Wather mines vettern hand Heinrichs Walthers seligen mins bruders seligen elichen sun. Ich der vorgeschriben Wernher von Buttikon vergich ouch, das dirr vorgeschriben teile des kelrhoffs vnd der guter beliben son vnd haben son alle die rechtung vnd ehaffte, die si gehept hand vntz vff disen huttigen tag, als dirr brieff geben ist vnd dirr teile geschehen ist, mit agkern mit matten mit zwigen mit wasen mit wasser mit wasserrunsen mit wunn mit weide mit holtze mit velde mit stege mit wege mit vffart mit abfart mit aller der ehafftige vnd rechtung, als si ie dahar kommen sint, sunderlich vergich ich der vorgeschriben Wernher von Buttikon, das dirr vorgeschriben teile des kelrshoffs vnd der gutern sollent haben gemeinen ho in den holtzern vnd in den welden ze Kollikon brennholtz gemeinlich als die andern gutern, die da gelegen sint, zirnmerholtz ze husern vnd ze spichern, als digk vnd als vil als si sin notdurfftig sint vnd die, die dise guter buwent, ane alle geuerde. So ist dirr nachgeschriben teil des kelrshoff vnd der guter vnd der luten mir dem vorgeschriben Wernher von Buttikon ze teile worden, des ersten des kelrhoffs die hoffstatt, der dauor an den kilchhoff stosset vnd zer andern siten an den bach, der fur die kilchen inha rinet, zu dirr vorgeschriben hoffstatt horent die nachgeschriben stugk, der oberteil des agkers in der Breitin, der nider teile des akers in der Holin, der nider teile des agkers in der Breitin in der mittlesten zelg, der nider teile des agkers ze Endfeld, der nider agker zem Eichlin, der nider teil des agkers ze Muchein, der oberteil des agkers in Bruch, der nider teil der matten hinder der kilchen, der nider teil in obrer matten, der ober teil der matten an der Turrj, der teil des agkers vor dem gehurste, der da stosset an die hoffmatte, der ander teil desselben akers, der da stosset an das geheyde by dem weg ab, der oberteil des agkers in den Tangraben, der agker, der da lit am Otlisperg, da hort der nider teil ze disem teil, der da lit vff dem hag by den matten, dirr teil git jerlich V. mutt dingkeln V. mutt habern V. ss. d. II. stuffelhunr vnd ein vassnacht hun. So ist dirr teil der gutern, die da vogtye geben zu dem vorgeschriben teile des kelrshoff vnd ouch meyger ampt geben in den vorgeschriben teil des kelrshoff, ein schuposs lit in Nider Dorff vnd heisset Vlins ze Niderest schuposs vnd buwetz ietz Vlin Smid vnd gilt II. mutt dingkeln III. viertel habern II. stuffelhunr ein vassnacht hun, die selbe schuposs git ze meyger ampt ein halb viertel kernen ein viertel habern III. dn., ein schuposs ist gelegen in Nider Dorff vnd heisset Frygen schuposs vnd buwetz Anna Gosker vnd giltet zwey mutt dingkeln vnd III. viertel habern II. stuffelhunr ein vassnacht hun, die selbe schuposs git ze meyger ampt ein halb viertel kernen ein viertel habern III. d., ein schuposs ist gelegen in Nideren Dorff vnd heisset Mosers schuposs vnd buwentz Rotriser knaben vnd giltet II. mutt dingkeln III. viertel habern vnd II. stuffelhunr ein vassnacht hun, die selb schuposs git ze meyger ampt ein halb viertel kernen ein viertel habern III. d., ein schuposs ist gelegen in Nideren Dorff heisset Hilferdingers schuposs vnd buwetz Claus Chun vnd sin bruder Rudin Stogker vnd Vlin Hertzog gilt II. mutt dingkeln III. viertel habern zwei stuffelhunr ein vassnacht hun, die selbe schuposs gilt ze meyger ampt ein halb viertel kernen ein viertel habern III. dn., ein schuposs ist gelegen in Nideren Dorff heisset Cuntzis Prijen schuposs vnd buwetz Johans Seiler vnd gilt II. mutt dingkeln III. viertel habern II. stuffelhunr ein vassnacht hun, die selbe schuposs gilt ze meyger ampt ein halb viertel kernen ein viertel habern III. dn., ein schuposs heisset Conratz schuposs in der Gassen vnd buwentz Peter vnd Henj Jeggis sin bruder gilt II. mutt dingkeln III. viertel habern II. stuffelhunr ein vassnacht hun, die selbe schuposs gilt ze meyger ampt II. viertel habern VI. dn., ein schuposs heisset Sengers schuposs vnd buwetz Sifrit Metun git VIllI. viertel dingkeln III. viertel habern II. stuffelhunr ein vassnacht hun, die selbe schuposs git ze meyger ampt ein halb viertel kernen ein viertel habern III. d., ein schuposs heisset Ernis schuposs von Offtringen vnd buwentz Rudin Vorster vnd Hennj sin bruder vnd gilt II. mutt dingkeln III. viertel habern II. stuffelhunr ein vassnacht hun, die selbe schuposs git ze meyger ampt II. viertel habern VI. dn., ein schuposs heisset Hans Egloffs schuposs vnd buwetz Rudin Gretun vnd gilt II. mutt dingkeln III. viertel habern II. stuffelhunr ein vassnacht hun, die selbe schuposs git ze meyger ampt V. viertel habern XV. dn., ein schuposs heisset Tulers schuposs vnd buwetz Cuntzlin Seyler vnd gilt VI. viertel dingkeln II. viertel habern II. stuffelhunr ein vassnacht hun, die selbe schuposs gilt ze meyger ampt ein mutt habern I. ss. d., ein halb schuposs heisset der Rittrin schuposs vnd buwetz Vlin Hertzog vnd gilt VI. viertel dingkeln II. viertel habern II. stuffelhunr ein vassnacht hun, ein schuposs heisset Lerowers schuposse vnd buwetz Claus Cun vnd sin bruder vnd git VI. viertel dingkeln II. viertel habern II. stuffelhunr ein vassnacht hun, die selbe schuposs git ze meyger ampt ein halb viertel kernen II. viertel habern I. ss. d., ein halb schuposs ist gelegen in Nider Dorff vnd heisset Kuttingerin schuposs vnd buwetz Anna Gosker vnd gilt ein mutt dingkeln Ij. viertel habern II. stuffelhunr ein vassnacht hun, die selbe halb schuposs git ze meyger ampt ein vierdung kernen ein halb viertel habern II. d., ein halb schuposs heisset Weltins Hertzogen schuposs vnd buwetz Rudi Greton vnd Vlin Gibelflu der suter Swab von Holtzikon gilt VI. viertel dingkeln II. viertel habern II. stuffelhunr ein vassnacht hun, ein halb schuposs heisset Heinr. vnd Joh. schuposs von Holtzikon vnd buwetz Welti Keller Welti Smid Jeni Seiler vnd gilt III. viertel dingkeln ein viertel habern II. stuffelhunr ein vassnacht hun, die selb halb schuposs git ze meyger ampt ein viertel habern III. d., Burgenders gut gilt ein mutt dingkeln vnd buwetz Vlin Smid vnd Vlin Hertzog, dasselbe gut git ze meyger ampt ein vierdung kernen vnd ein viertel habern, ein hoffstatt ist gelegen vnder an Dyemon agker buwet Anna Kulmess giltet ein viertel dingkeln ein vassnacht hun, die selb hoffstatt git ze meyger ampt ein halben vierdung kernen ein vierdung haber, ein widem schuposs die buwet Rudin Stogker vnd sin bruder vnd gilt II. mutt dingkeln III. viertel habern II. stuffelhunr ein vassnacht hun, ein widern schuposs buwet Rudin Gretun vnd git II. mutt dingkeln III. viertel habern II. stuffelhunr ein vassnacht hun, ein widern schuposs buwet Joh. Keller vnd gilt II. mutt dingkeln III. viertel habern II. stuffelhunr ein vassnacht hun, ein widem schuposs buwet Greda Kellerin vnd gilt zwen mutt dingkeln III. viertel habern II. stuffelhunr ein vassnacht hun, ein schuposs heisset Holtzikers schuposs vnd buwetz Heini Stogker vnd giltet VIj mutt dingkeln II. viertel habern II. vassnacht hunr, des horent XIII. viertel dingkeln ein viertel habern ein vassnacht hun zu disem teil, die selbe schuposs git ze meyger ampt ein vierdung kernen, des hort ein halb vierdung ze disem teil, ein schuposs heisset Kulmess gut vnd buwetz Claus Chun vnd sin bruder vnd git ein mutt dingkeln II. viertel habern II. vassnacht hunr, des horent zwey viertel dingkeln vnd ein viertel habern vnd ein vassnacht hun zu disem teil, die selbe schuposs git ze meyger ampt Ij. viertel habern I. ss. d., des horent III. vierdung vnd VI. dn. zu disem teil, ein schuposs ist gelegen ze Muhein vnd ist Vlins Mullers vnd Elsin siner husfrowen von Kollikon vnd buwetz Vlin von Suren vnd Claus sin bruder, die selbe schuposs git ze meyger ampt III. vierdung kernen in disen teil. Summa ist dirr Zinsen von dem vorgeschriben teil des kelrhoffs vnd guter XI. malter dingkeln V. malter habern eins halben viertels minder vnd XXXX. stuffelhunr vnd XXIII. vassnacht hunr. Summa ist des meyger amptes VI. mutt habern vnd ein halb viertel habern V. viertel kernen VIj. ss. d. vnd II. d. vnd von dem vorgeschriben teil des kelrhoffs V. ss. zinsphenning. So sint diss die gotzhuse lute von sant Gallen, die zu disem teil horent, des ersten Cuntzi Switer von Murhoff, Ita Volker Rudis Betzlers wip vnd ellu ir kind vnd Hemma ir tochter vnd ellu ir kind, Belin Volker vnd ellu ir kind vnd Vlin Dyemon von Kollikon, Katherina Mauersperg vnd ellu ir kind, Ita Lerowerin von Kollikon vnd ellu ir kind, Henj Bonwart von Kollikon, Anna Goskar von Kollikon vnd ellu ir kind, Greda am Bul Claus Swabs wip von Holtzikon vnd ellu ir kind, Weltin Muller von Zell vnd sin tochter vnd ellu ir kind, Peter Jegkins von Kollikon, Greda Peter Frutingers wip vnd ellu ir kind, Claus Annan vnd Elsi sin swester vnd Belin sin swester Henis Wernhers wip vnd ellu ir kind, Rudin Kubler von Kollikon, Sifrit Mente von Kollikon vnd Elsi Mosers Vrsibachs wips swester von Reyden. Diss vorgeschriben lute sint lechen von dem vorgeschriben gotzhuse von sant Gallen. So sint diss die eygen lute, die zu disem teil horent, des ersten Jeggli Fryes von Huswil vnd Nesa sin wip vnd ellu ir kind, Wernher von Schunentul, Nycklin von Huswil Jennis Hornbachs bruder von Huswil, Wernher Singer von Rogliswil vnd ellu ir kind, Katherina Tullera Wanners wip von Nebikon vnd ellu ir kind, Elli Tullera Vlis Busantz seligen wip vnd ellu ire kind, Greda von Schunentul Peters vnd Wernhers swester von Schunentul, Rudin Betzler vnd sine kind, die er by sinem erren wip hatt, Littowers swester, Rudin Snider Greden seligen sun von Horwen, Kristan von Liebegg, Vlin Strublin von Reyden, Abin von Horwen der eltest, Jennj Meyger von Horwen vnd sine kind, die er by sinem erren wip hatt, Trina Hetzlin von Howen die begina vnd ir kind, Vlin Wechter von Sissach Cuntzis Wechters sun von Sissach, der Metzinen seligen sun wazz von Horwen, Elli Wibrin von Kollikon vnd ellu ir kind, Claus Weber von Kollikon ir bruder, Jennj Gasser, Cuntzi Fuchs von Lerow vnd sini kind, Dietschin von Horwen vnd Jennj sin bruder, die Hemmen seligen sun von Horwen waren, die ze Bendwil gesessen sint, der alt Juri von Mulital vnd Vlin sin sun, Welti Keller von Kollikon vnd Vlins seligen sins bruder kind, Vlins Meygers seligen kind von Horwen, Rudin vnd Katherin sin swester. Diss vorgeschriben lute sint alle eygen. So sint diss die lechen lute der herschafft von Wolhusen, des ersten Heni Rentz von Langnow, Belin Henis seligen wip von Liebingen, den man nant Heni Graf, vnd ellu ir kind, Greda von Liebingen des vorgeschriben Heinis von Liebingen swester vnd ellu ir kind. Diss vorgeschriben lute sint lechen von der herschafft von Wolhusen. Ich der vorgeschriben Wernher von Buttikon vergich, alles des von mir hie vor an disem brieff geschriben stat stete ze hand vnd dawider niemer ze tunde noch niemand ze gehellent, der dawider tun wolte, weder mit geistlichem gerichte noch mit weltlichem noch mit keinem fund, der funden ist oder noch funden mochte werden, sunderlich entzieh ich mich, als man spricht, gemein entziehen veruache nit. Ich der vorgeschriben Wernher von Buttikon hengke min eygen ingesigel an disen brieff zu einer vergicht vnd warheit alles des, so von mir hieuor geschriben stat an disem brieff, vnd han ouch gebetten Mathysen von Buttikon ritter vnd Johansen von Buttikon mine vettern, daz si ir ingesigel hengken an disen brieff zu einer meren zugsami vnd warheit alz des, so von mir hieuorgeschriben stat an disem brieff, daz ouch ich Mathys vnd Johans getan haben durch bette willen hern Wernhers vnsers vetters. Dir teil ist beschechen vnd dir brieff gegeben des jares, do man zalte von gottes geburte druzechenhundert jar vnd sechzig jar, darnach in dem achtenden jare, an sant Johans abent des Touffers, den man da nemmet ze sunngicht."}
{"text": "Ich Burkart der Huss zem Woflins gesessen tun kunt vnd vergih offenlich fur mich vnd fur min erben vor aller manclich mit disem brief allen den, die in ansehent lesend oder horend lesen, das ich mit wolbedahtem sinne vnd mit veraintem willen vnd mut reht vnd redlich verkoft vnd zekoffend geben han ze ainem staten vnd ewigen koff fur vnansprachig vnd fur reht lehen von dem erwirdigen herren dem apt des gotzhus ze sant Gallen dem ersamen vnd wolbeschaidenn man Petern dem Schmit, den man nempt Peter an der Haldun, burger ze Wangen vnd allen sinen erbun, ob er enwar, du nahbenempten minu guter, des ersten min gut zem Woflins gelegen in dem Rain, da Peter Howenschilt hiut ze tag uff sitzt, daz selb gut stosset an Herppen des Tags salgen kint gut, vnd den selben Peter Howenschilt mit sim lib vnd mit sim gut vnd sinu kind halbu, vnd daz gut gelegen zem Woflis bi dem bach, daz wilund des Roten was, vnd daz gut, daz och gelegen ist zem Woflis aller nahst an min des vorgenanten Hussen sedel hof, da Hans Resch, den man nempt den Pfiffer, hiut ze tag uff sitzt, vnd han im vnd sinen erben diu vorgeschribenn guter allu geben ains redlichen kofs, als vorbeschaiden ist, mit allen rehten nutzen vnd zu gehorden, es sy an holtz an veld an aker an wis an waid an owen an grut an wasen an zwy an wasser standern oder fliessendem vnder erd ald ob erde besuhtz oder vnbesuhtz benemptz oder vnbenemptz vmb an zwai sybentzig pfunt pfenning guter vnd genamer Costentzer muns, der ich gar vnd gantzlich von im gewerot vnd nach minem willen betzalt bin vnd die anderschwa in minen redlichen nutz vnd an min notdurft komen vnd bewent sint, vnd wan du vorgeschribenn guter allu vnd der obgenant man Peter Howenschilt lehen sint von dem erwirdigen herren dem apt des gotzhus ze sant Gallen, so han ich dem vorgenanten Peter dem Schmit du obgenanten guter allu vnd den vorgenanten man mit allen rehten gevertiget vnd von dem lehenherren in sin hand braht mit worten vnd mit werken, die nach gewonhait vnd nach reht dar zu gehorten vnd gehoren soltend vnd wie es wol kraft vnd maht haben mag vnd han sol, vnd dar umb so sol ich der vorgenant Burkart der Husse vnd mit mir all min erben des obgenanten Peter des Schmitz vnd siner erbo uff du vorgeschribenn guter vnd uff den obgenanten man reht gwern sin nach lehens reht gen manclich uff gaistlichem vnd weltlichem geriht, vnd dar zu ze ainer merer vnd besser sicherhait so han ich der vorgenant Burkart der Huss dem egenanten Peter dem Schmit vnd sinen erbun vmb den vorgeschribenn koff vnd vff du obgenanten guter vnd och uff den egenanten man zu mir vnd zu minen erbun ze rehten gweren geben vnd gesetzt die nahbenempten ersam man Clausen den Suryen burger ze Wangen vnd Johans den Ahegger ze Ahegg gesessen vnd Vlrichen den Hager och burger ze Wangen all dry vnverschaidenlich vnd gen manclich an allen stetten uff allen gerihten gaistlichen vnd weltlichen vnd wa er ald sin erben des bedurfend oder noturftig sint nach lehens reht, also vnd mit der beschaidenhait, war daz dem vorgenanten Peter dem Schmit, den man nempt Peter an der Haldun, oder sinen erbun du vorgeschribenn guter gar oder ain tail vnd der egenant man Peter Howenschilt vnd sinu kint halbu iena ansprachig wrden mit dem rehten uff gaistlichem oder uff weltlichem geriht, da sol ich der obgenant Burkart der Huss oder min erben, ob ich enwar, vnd die egenanten gwern ald ir erben, obsi enwaren, den obgenanten Peter den Schmit vnd sin erben vmb versprechen vnd vertretten nach dem rehten vnd der ansprach alweg an schaden tun, tat ich ald min erben vnd die obgenanten gwern oder ir erben des nit vnd war, daz der vorgenant Peter der Schmit ald sin erben, ob er enwar, sich selber von der obgeschribnen guter vnd des egenanten mans vnd siner kind halber wegen versprechen mustin, es war uff gaistlichem oder uff weltlichem geriht, wie er ald sin erben des selben versprechentz ze schaden komen, den schaden allen, wie der genant oder gehaissen war, sol ich der vorgenant Burkart der Huss ald min erben vnd die obgenanten gwern alle oder ir erben, ob si enwaren, dem vorgenanten Peter dem Schmit vnd sinen erbun gar vnd gantzlich ussrihten vnd ab tun an allen schaden, taten wir des nit, so hat der vorgenant Peter der Schmit oder sin erben dar nach vollen gewalt vnd gut reht, mich den vorgenanten Burkarten den Hussen ald min erben vnd die obgenanten gwern ald ir erben dar vmb an ze grifend ze pfendend vnd ze notend mit geriht ald an geriht mit clag oder an clag in stetten oder uff dem land an vnsren luten vnd guten vber alle buntnuss lantfrid vnd gesetzt des kaysers der herro vnd der stett, die ietz sint oder noch wrdend, vnd mugend daz tun alz lang vnd als vil, wis daz dem vorgenanten Peter dem Schmit ald sinen erbun, ob er enwar, daz alles uss geriht vnd volfurt wirt, an allen schaden. Ich der vorgenant Burkart der Huss vergih och fur mich vnd min erben, die obgenanten gwern alle vnd ir erben von der vorgenanten gwerschaft ze losend an allen schaden, vnd ob si ir iena ze schaden komen, iren worten vmb den schaden ze gelobend an beredung vnd an ayde. War och, daz diser gagenwrtig brief jena gebreschaft wrd in des obgenanten Peter des Schmitz ald siner erbo gwalt vngeuarlich an geschrift an bermit oder an ynsigeln, ald war, daz der ynsigel ains ald me an disen brief nit kaim oder vngeuarlich dar an bruchig oder misskert wrd, daz alles sol dem vorgenanten Peter dem Schmit noch sinen erbun, ob er enwar, ze kainem schaden komen vnd sol in diser gagenwrtig brief kreftig vnd nutz beliben mit allen stukken bunden vnd artikeln, so hie vor vnd hie nach geschriben stand. Vnd des alles ze ainem warem vnd offemm vrkund vnd ze ainer gantzer vnd stater sicherhait aller vorgeschriberr ding so gib ich der obgenant Burkart der Huss dem vorgenanten Peter dem Schmit, den man nempt Peter an der Haldun, burger ze Wangen vnd sinen erbun disen offenn brief besigelt mit minem aygenn vnd angehenkten ynsigel vnd mit der vorgenanten gweren ynsigeln. Wir die obgenanten gwern alle Claus der Sury, Johans der Ahegger, Vlrich der Hager veriehen der obgeschribnun gwerschaft in aller der wis, als vor von vns an disem brief geschriben statt, vnd dar vmb henkend wir vnsru aygnu ynsigel och an disen brief. Der geben ward ze Wangen in dem iar, do man zalt von Christus geburt drutzehenhundert iar, da nach in dem dru vnd sybentzigosten iar, an dem zinstag in den zehen tagen ze angander vastun."}
{"text": "Allen den, die disen brief an sehent lesent oder horent lesen, tun ich Johans von Brunberg ietz sesshaft ze Vrowenuelt kunt vnd vergih des offenlich mit disem brief, das ich mit guter wissentlicher vorbetrahtung vnd beschaidenhait von miner redlichen not vnd sach wegen verkoft han die erbern lut Johansen vnd Cunrat die Dietzin von Butzziswille gebruder vnd Elsbethun ir elichen swoster Hainrichs Kurzimans von Buzziswille elichi frow ellu dru mit lib vnd mit gut vnd mit allen rehten, die min lehen warent von der wolerbornen miner gnadigen herschaft von Toggenburg, vnd han ze koffenne geben redlich vnd reht fur mich vnd fur alle min erben vnd nahkomen ains rehten bestaten redlichen vnd vngeuarlichen kofs vnd in ewiges kofs wise den wolerbornen minen gnadigen herren graf Tonat vnd graf Diethelmen von Toggenburg gebrudern vnd iren erben, ob su enwarint, vmb funf pfunt pfenning alles guter vnd genamer Costentzer muns, der selben pfenning ich aller gar vnd gentzlich von in bin gewert vnd bezalt an den stetten, da ichs in minen offenn vnd schinbaren guten nutz geben vnd bewendet han. Ich han och mit gesundem libe vnd mit wolbedahtem mut den vorgenanten minen herren von Toggenburg die vorgenanten Johans vnd Cunrat die Dietzin vnd Elsbethun ir swoster ellu dru mit lib vnd mit gut vnd mit allen rehten an ir hand letklich vnd frilich vfgeben geuertegot vnd zu iro vnd ir erben handen braht, als reht sitt vnd gewonlich was. Vnd won och ich den selben koffe also vngeuarlich mit gutem willen vnbetwungenlich gen in getan vnd volfurt han, so han ich mich in der vorgenanten miner herren von Toggenburg vnd in ir erben hand fur mich vnd fur alle min erben letklich vnd frilichen entzigen an den vorgenanten luten an ir lib vnd an ir gut mit allen rehten vnd entzihe och mit vrkund dis briefs gentzlich vnd gar aller aigenschaft aller lehenschaft aller kuntschaft aller besatzzung aller zugnust aller gewer lut vnd brieue aller vordrung vnd ansprach vnd och alles rehtes gaistlichs vnd weltlichs gerichtes, da mit ich oder min erben vnd nahkomen oder ieman andrer von vnsren wegen vnd an vnser statt die selben lut ir lib ald ir gut mit allen rehten nv ald hernach kundint ald mohtint angesprechen ald da mit wir den selben koffe wider ruffen wider bringen ald ze niht machen in dehain wis mohtint, an alle geuerd. Ich sol vnd geloben och mit disem brief fur mich vnd fur alle min erben vnd nahkomen, die ich vesteklich herzu binde in dirr sach, der vorgenanten miner herschaft graf Tonatz vnd graf Diethelms von Toggenburg vnd ir erben der vorgenanten Johans vnd Cunrat Dietzis vnd Elsbethun ir swoster mit allen rehten reht wer ze sinne gen mainglichem vff gaistlichem vnd vff weltlichem gericht vnd och an allen andren stetten, wenn wa vnd wie dik sin die selben von Toggenburg vnd ir erben vnd och die selben lut des bedurfent vnd notdurftig sint ald darumb angesprochen oder vfgetriben werdent, das ich vnd min erben su darumb nach dem rehten verstan versprechen vnd von der ansprach entrihen vnd ledig machen sont an furzug vnd gentzlich an im schaden an geuerd. Vnd ist dis alles redlich vnd reht beschehen volfurt vnd volbraht mit allen worten werken gebarden vnd getaten vnd mit aller ordnung, so darzu gehorte vnd gehoren mohte von gewonhait vnd von rehte vnd als es kraft vnd maht vnd och hantfesti hat vnd haben sol vnd mag nv vnd hernach, an geuerd. Vnd des vnd hieruber ze ainer staten sicherren ewigen warhait aller vorgeschribener ding vnd gedingde han ich Johans von Brunberg da vorgenant min insigel fur mich vnd fur alle min erben offenlich gehenkt an disen brief. Der geben ist ze Wil in der statt an der nahsten mitwochen nach mittem mayen, do man zalt von gottes geburt druzehenhundert jar, sibentzig jar, darnach in dem ahtoden jar."}
{"text": "Ich Weikart der Trunt ich Michel Lerbuller vnd ich Hanns Kremsdorffer veriehen vnd tun kunt offenbar mit dem briff allen, den er furpracht wirt, daz vns chunt vnd gewissen ist, das die guter ze Niederentarn ze Roswang ze Haslech vnd ze Puchleiten, darvmb der erwirdig geistleich herr abbt Symon ze Lambach an ainem tail vnd Chunrat von Erphenhofen, Wernhart Lazzer von Roswank, Chunrat Fokkel von Entarn, der Vormair von Altenhofen, Ott von Altenhofen, Peter ze Haslech, Wernhart vnd Chunrat daselbs, Hanns Welkleins pruder an dem hoff vnd Nicla Sneider an dem andern tail stossing sind, das dieselben guter ze dem gotzhaus ze Lambach gehornt vnd sind im auch alle jar iarleich dinstper vnd die lewt, die auff denselben gutern gesessen sind, habent vor der zeit, als sie den krieg mit dem vorgenanten geistlich herrn abbt Symon habent angeuangen allweg als lang wir gedenken, all wandlung mit versetzen vnd mit verkaufen mit ains abbts ze Lambach hant gehabt, stewr geben, ehaft taiding in des vorgenanten gotzhaus schrannen besucht vnd alles das tan, das ander des gotzhaus ze Lambach lewt demselben gotzhaus schuldig sind. Daz ist vnser gewissen vnd sprechen ez pey vnsern trewen. Mit vrchund des briffs versigelt mit vnser aller dreyer, als wir an dem anuang des brieffs mit namen geschrieben sein, aufgedruckten insigeln. Geben nach Christi gepurde drewtzehenhundert jar darnach in dem newnvndnewnczigisten jar an sand Luceintag."}
{"text": "Ich Vlreich von Walsse haueptman in Steyer vergih mit disem prief allen den di in sehent, hoerent oder lesent, daz mein gnediger herr pischolf Chuenrat von Freysing an aim tail vnd mein lieber swager her Ruedolf von Lyechtenstain chamrer in Steyer an dem andern tail an mich gelazzen habent vnd gesaezt mit ganezem willen vnd ainung alle di chrieg di sev mit ein ander gehabt habent vm ierev gericht dacz Welcz in der stat vnd auef dem verbar vnd in den lantgerichten, waz ich dar veber spriche, daz sev gaenczleich daz staet haben wellent vnd schuellen. Nu han ich ze dem ersten gesprochen nach gueter eruarnuess, ob ain schedleich man in der stat geuangen wiert auef daz leben da siben veber sagen schuellen, da sol meins herren statrichter von Freysing di fumf hoeren in der stat vnd meins swager hern Rudolfs lantrichter di zwen in der selben stat, da mit sol man den schedleichen man fueern da hin er gehoert. Wirt dann meins swager von Lyechtenstain lantrichter ains schedleichen mannes inne auef dem verbar, den sol er vordern an meins herren von Freysing amptman, der sol im den antwuertten ab dem guet als er mit guertel vm vangan ist. Waer aber daz, daz der lantrichter daz besarget an geuaerde, daz im der schedleich man di weil enkieng e daz der amptman im den antwuertt, so schol der lantrichter den schedleichen man auef dem guet beseczen vnd bestellen vencz der amptman choem vnd im den man antwuertt ab dem guet an schaden, wolt der amptman des nicht entuen, so hat der lantrichter gwalt in selb ze vahen den schedleichen man vnd mit dem guet nicht ze schaffen. Solt denn ain man auf der verbar aim icht gelten, da sol man vordern ain recht vm an den amptman daz er schaff di guelt ze gelten, ob der man denne der guelt lauegent, so sol der amptman den chlager ain recht tuen, taet er des nicht vnd wolt daz dem chlager verziehen, so hat der lantrichter denne daz recht dar vm ze tuen vnd vor nicht. Ich han auech gesprochen daz meins herren amptman von Freysing richten sol hincz mein herren leuten von Freysing vm plevat, vm ecze, vm treit vnd vm guelt, vm aigen vnd vm erb an als vil, ob meins herren von Freysing amptman den chlagern daz recht verziehen wolt vm die selben sache mit gevearde, so hat ez der lantrichter denne ze richten vnd e nicht. Ich han auech gesprochen, swenn meins swager lantrichter von Lyechtenstain ain lantgericht haben wil, so sol er meins herren leuten von Freysing darzue gepieten pei der pueezz an geuaerde als es von alter her chomen ist, vnd schullen sev auech darzue chomen. Auch schuellen meins herren leut von Freysing an di dingstet chomen swenn der lantrichter veber ainn schedleichen man richten wil. So han ich auch gesprochen, ob der lantrichter meins herren von Freysing leut zeicht daz sev im ain puezz schuellen, vnd lauegent sev im der, so schuellen sev fuer daz gericht chomen an di dingstet vnd muegen sev sich des bereden mit ier ayd, so sind sev ledich dar vm. Ich han auech gesprochen, swaz swertzuchen geschieht auef des gotshauess aigen von des gotshauess leuten, daz sol der amman richten vnd di pueezz da von nemen, geschaeh ez aber von auezzern leuten di des gotshauess nicht ensind, auef des gotshauess aygen, so sol ez der lantrichter richten vnd di puezz nemen. Geschieht ez denne von des gotshauess leuten vnd von auezzern leuten auef des gotshauess aygen in dem lantgericht, so sol der amptman von des gotshauess leuten nemen di pueezz vnd der lantrichter von den auezzern leuten. Geschieht aber ain swertzuchen von des gotshauess leuten auf aim andern aygen, daz des gotshauess nicht enist in dem landgericht, so sol der lantrichter di puezz von in nemen vnd der amptman nicht. Darnach han ich auech gesprochen, daz mein herre von Freysing in der stat ze Welcz hat allev recht als verre vnd di stat mit der rinchmavr vm vangen ist, vnd auezzerhalben auf der pruken da die vleischpench ligent, di selben puezz sind des statrichter oder swer meins herren von Freysing stat ampt inn hat, denne vm den tod nicht, da sol sein statrichter di fuemf vm hoeren vnd swenn er di gehoert, so sol er auefsten vnd sol meins swager von Lyechtenstain lantrichter an di selbe stat siezen vnd sol di zwen auech da hoeren. Daz der sprach als oben beschriben stet an disem prief vnzebrochen beleibe zwischen mein ebenantem herren dem erwierdigen pischolf Chunrat von Freysing vnd mein lieben swager herm Ruedolfen von Lyechtenstain, dar veber gib ich oft genanter Vlreich von Walsse ze einem verchuende disen prief mit des ersamen meins lyeben herren des ebenanten pischolf Chuenrats von Freising vnd mit meins lieben oehaims hern Otten von Lyechtenstain chamrer in Steyer vnd mit mein selbs vnd mit meiner lieben swaeger hern Ruedolfs von Lyechtenstain chamrer in Steyer vnd Herdegens von Pettawe marschalch in Steyer anhangunden insigeln versigelt di diser sach vnd des spruches zeugen sind. Der prief ist geben ze Obern Welcz nach Christs gepuerde drevezehen hundert jar, darnach in dem siben vnd dreizzigistem jare, des Phincztags nach dem Prehen tage."}
{"text": "ICH Vlreich von Chappelln vergich offenbar mit disem allen den, di in sichent oder horent lesen, daz ich mit wolbedachtem mut vnd guetleichen willen ze der zeit, do ich ez wol getun macht, meinem lieben diener Chuenraten dem Guetgesellen vnd vrown Alhaiden seiner hausfrown vnd ir paider eriben den halben hoff ze Amersperg, der mir ledig worden waz von Maerchlein dem Amersperger, von genaden vnd durich seiner dienst willen gelichen han, vnd auch den andern tail dez selben hofez ze Amersperg, den er recht vnd redleich von allen eriben vnd mit meinem guetleichen willen gechouffet hat, den egenanten hoff ze Amersperg gancz vnd gar zesamm mit allen nuzen besuecht vnd vnbesuecht, ze holez, ze veld, ze wismad, ez sei gestift oder vngestift, wie daz genant ist, han ich obgenanter vlreich von Chappell dem vorgeschriben Chuenrad dem Guetgesell vnd Alhaiden seiner hausfrowen vnd ir paiden eriben recht vnd redleichen verlichen ze rechtem lechen vnd pin auch ich vnd mein eriben dez oftgenantez hofz ze Amersperg jer vnd ierer eriben rechter scherm vnd gewer ver alle ansprach, wo in dez not geschicht, als landez recht ist in Osterreich. Daz in daz stet ynd vnzebrochen beleih, darvber gib ich in disen offen brief versigelt mit meinem anhangundem jnsigel. Der brief ist geben nach christi gepurd drevzechen hundert jar vnd darnach in dem acht vnd vierczkistem jar an aller Heiligen abent."}
{"text": "Ich Velreich von Pergauwe hern Perichtolts sun von Pergawe vnd mein erben wier vergehen vnd thun chunt allen den, die disen brief lesent oder horent lesen, daz wier vns des mit vnsern trewen verlubt vnd verpunden haben gegen meinem sweher hern Stephan von Hochenberch vnd gegen seinen erben vmb die zwai drittail alles des gutes, daz er hat ze Nidern Hautzental ze velde vnd ze dorf ez sey gericht ez sey gestift oder vngestift versucht oder vnuersucht, swie so daz genant ist, daz er mier alles geleich zway drittail gesaczt hat fur drew hundert phunt wienner phenninge an meiner haymsteur, die er mier gelobt hat ze geben zu meiner hausurown vron Agnesen seiner tochter nach des landes recht ze Osterreich, an swaz er manschaft, verlehents gutes da hat, daz hat er im vnd seinen erben besunderleichen vor ausgenomen also, swenne daz ist, daz er oder sein erben die vorgenanten zwen drittail, die er mier fur die drew hundert phunt wienner phenninge gesaczt hat, zv seinen swaegern den Potendorfaern in geleichen erbtail werffen wellen, daz ich oder mein erben in des wol gunnen suln vnd si auch mit chainerlay sachen dar an nicht ieren suln vnd auch also mit ausgenomener rede, daz si vns denne der egenanten dreyer hundert phunt wienner phenninge von ierm erbtail gutes, der in denne an rechter taylung geuellet, richten vnd wern suln paydenthalben nach vnser vreunt rat an alle widerred vnd an alles geuaer, als haymsteur recht ist vnd des landes recht ze Osterreich. Vnd daruber so gib ich in disen brief zu einem warn vrchunde diser sache versigilt mit meinem jnsigil vnd mit des vorgenanten meins vater jnsigil hern Perichtolts von Pergauwe, der diser sache gezeuge ist mit seinem jnsigil. Diser brief ist geben ze Wienne nach Christes geburrt drewczehen hundert iar, darnach in dem vier vnd fumfczgisten iar an sand Elzbeten tage."}
{"text": "Wir Albrecht von Gotes gnaden Herczog ze Ostereich, ze Steyr, ze Kernden, vnd ze Krain, Graf ze Tyrol zc. embieten vnserm getrewn Alblein von Zelking, vom Weinperg vnser gnad, vnd alles gut. Vnser getrewn, die purger von der Freyenstat, habent vns mit chlag fur bracht, daz du in ze schaden, in dem dorff ze Cherspavm Pier prewest, vnd mainest, auch da, wein ze schenchen. Nun sein wir mit guter chuntschaft wol beweiset, daz du des nicht recht habest. Da emphelhen wir dir, vnd wellen gar ernstlich daz du dauon lazzest, vnd daselbs ze Cherspavm, vnd anderswo, da es dir nicht erlaubet ist, chainen wein schenchest, noch pier prewest, vnd die vorgenant vnser stat zu der Freienstat, beleiben lazzest, bei allen iren rechten, alz das von alter herchomen ist, wan, tetest du des nicht, So haben wir geschafft mit dem Tonpeken, oder wer vnser Phleger ist zu der Freien stat, daz er dir das vast were, von vnsern wegen vnd des mit nichte lazze. Geben ze Lyncz an mentag vor sand Symons vnd sand Judas tag der zwelf botten, anno zc. L.XXVIIJo.d dux p magistrum curie de L.."}
{"text": "Wir Albrecht von gots gnaden burcgraf ze Nuremberg bekennen vnd tun kund offenlich an disem brif, daz vnser lieber getrewe Stephan von Hohenberg mit vnsrer hant willen vnd gunst versatzzt hat seinen virteil an dem haus ze Wolfgerstorf vnd allez daz darzu gehort versucht vnd vnuersucht daz von vns ze lehen ist, siner snur frawen Margreten hern Weycharts tohter von Winkel fur siben hundert pfunt pfenning an irrer rnorgengab in allem dem rehten, als der brif sagt den si von im daruber hat. Vnd des zu vrchund geben wir disen brif versigelten mit vnserm anhangendem insigel, der geben ist am sunntag in der vasten als man singet Reminiscere. Nach Kristes gepurte drivzehenhundert iar vnd in dem neun vnd funfzigstem jar."}
{"text": "Allen den, die disen brief sehent, kund ich Hiltprant von Werdenstain, den man haissit von Emptze, daz ich von den erbern in got gaischlichen luten . . dem apt vnd . . dem conuent von Salmanswiler enpfangen han zwai pfunt Cost, der ich von in gewert bin, vnd hab mich dar vmb vur mich selb vnd vur alle min erben verzigen aller ansprach vnd alles rehtes, so wir heton ald wandunt ze hand an daz gut, daz die vorgenanten von Salmanswiler wilon coufton vmb frowe Elzbetun von Juggun, da iez dv Redingerin vf sitzet, vnd an den akker, den si coufton vmb Hainr. von Griessern, den Cvni von Bongarten iez buwet, sv sigint gelegen ze Juggun ald ze Griesserrun. Vnd des ze ainem vrkunde gib ich in disen brief besigelt mit minem aigem insigel. Der geben wart ze Salmanswiler, do man von gottes geburt zalt druzehenhundert vnd ains vnd drissig iar, an dem zinstag nah dem obrostem tag."}
{"text": "Ich Margret von Ror vergich vnd tun chunt offenbar an dem brief allen den, di in sehent oder hornt lesen, daz ich den erbern herren abbt Vlr vnd dem conuentt ze Raitenhaslach schuldich belaib von meinen lieben vater vnd muter vnd andern meinen erberen saeligen hundert pfunt Saltzburger pfenning. Vnd ich sev der selben pfenning mit beraitscheftt nicht berichten mochtt, han ich in geben mein freyes aygen di zwen hof ze Hofschalichen, besucht vnd vnbesucht, mit allen den rechten vnd gulten, di dar zv gehornt, als ir hantfest sagent, di si von mir dar vber habent. Nv vergich ich vnd hat auch mich mein gewizzen dez ermont, daz ich dem selben herren abbt Vlr vnd dem conuentt ze Raitenhaslach mein vreyes aygen, daz da haizzet Reysach, bey den oben genanten hofen gelegen ist, durch mein selbers hail vnd saelden willen vnd aller meiner nachchomen geschart vnd geben han ze einem rechten selgeraet ze der zeit vnd weil, do ich daz wol mocht getun, vnd wil auch, daz si dar an niemant irr oder eng vnd alle mein nachchomen in daz staet behalten. Vnd dar vber ze einem ewigen vrchund vnd staetichait gib ich in disen brief mit meinem anhangendem insigel versigelt. Der gegeben ze Purchausen, do von Christes geburtt engangen worden dreutzzehen hundert jar dar nach in dem naewn vnd viertzzigistem jar, an vnser frawn tag als si gebornt wart."}
{"text": "Ich Hainrich der Blarer statamman ze sant Gallen kund vnd vergich offenlich mit disem brief allen, die in an sehent lesent oder horent lesen, das an dem nahsten mentag nach vnser frowen tag ze dem arnde fur mich kament, do ich offenlich ze gericht sass, Frik der Blarer ze aim tail vnd Bartholome der Blarer des spitales ze sant Gallen phleger von sinen vnd von der ander siner mitphleger vnd maister wegen an des selben spitales stat ze dem ander tail, vnd offenot der egenemt Frik mit sinen fursprechen offenlich vor mir vnd dem gericht, das er dem egenemten Bartholome dem Blarer vnd sinen mit phleger ze des vorgenemten spitales handen reht vnd redlich verkoft vnd ze koffen hetti geben fur reht aigen sinen hof, den man nemmet Alberberg, gelegen bi Riedrenholtz mit akker mit wisan mit wasen mit zwi mit holtz mit veld mit waidan vnd mit allen rehten nutzzen vnd gewonhaiten, so darzu ald darin gehorent, si sient benemt ald vmbenemt, ze rehtem aigen vmb drissig phunt vnd vmb vierdhalb phunt phenning guter vnd gaber Costentzer muns, der er och gantzlich gewert war vnd in sinen offen nutz bekert hett, vnd das er dem vorgenemten Bartholomeo an des vorgeschriben spitales stat den selben egenemten hof mit allen rehten vnd mit aller zugehord, als vor geschriben stat, fur reht aigen vf geben vnd vertgen wolt, vnd batt mich mit sinen fursprechen, das ich erfur an gemainer vrtail, wie oder an welen stetten er das tun solt, das es kraft hett nu vnd och hienach. Das tett ich vnd wart ertailt an gemainer vrtail, sit der vorgenemt Frik geoffnot hett, daz der egenemt hof vnd was darzu gehorti sin reht aigen war vnd fur reht aigen verkoft hetti, das er denn den selben hof an des richs strass vf geben solt, vnd wenn das beschahi, daz das denn wol kraft hetti. Do gieng der selb egenemt Frik an des richs strass vnd gab da dem vorgenemten Bartholome Blarer an des egenemten spitales stat den vorgenemten hof mit aller zugehorde, als vorgeschriben stat, fur reht aigen vf gantzlich vnd gar, als och ertailt was, vnd ist dis alles beschehen mit allen den worten vnd werken, so von reht vnd von gewonhait darzu gehorten vnd notdurftig warent. Vnd des alles, so vorgeschriben stat, offen vnd warem vrchund so han ich der vorgenemt Hainrich Blarer min insigel von des gerichtes wegen gehenkt an disen brief, won es och ertailt wart, das ich daz tun solt. Vnd sint hie bi ze gegen gesin Walther der Blarer, Philipp vnd Blarer Blarer, Johans Entziswiler, Haini Scherer, Johans Kochler, Johans Kamber vnd ander erber lut gnug. Dar nach vergich ich der egenemt Frik der Blarer offenlich fur mich vnd all min erben, das alles das war vollefurt vnd och beschehen ist, so von mir an disem brief geschriben stat, vnd han mich daruber enzigen vnd enzihe mich mit disem brief fur mich vnd all min erben gantzlich vnd gar aller aigenschaft aller reht vnd aller vordrung vnd ansprach, so ich ald min erben zu dem vorgeschriben hof oder zu dehainen gutern oder rehten, so darzu gehorent, ie gehatten oder iemer gewinnen mohtint von aigenschaft oder von dehainer ander sach wegen. Ich han och mich vnd min erben mit miner truw des gebunden vnd bind mit disem brief, das ich vnd min erben des vorgeschriben spitales vnd an siner stat siner phleger, weli denn phleger sint, vmb den vorgeschriben hof vnd vmb was darzu gehort fur reht aigen vnd vmb den vorgeschriben koff vertgung vnd werschaft reht wem sullent sin nach reht an allen schaden des selben spitales vnd siner phleger, wa vnd gen wem vnd wie dik sie des bedurffent. Vnd war, das ich ald min erben dar an sumig warint vnd das vnuerzogenlich nit tatin, vnd kami des der vorgenemt spital vnd sin phleger ze schaden, den schaden sol ich vnd min erben, ob ich enwar, inen gantzlich ab legen an allen furzug vnd wider red. Vnd das der vorgeschriben spital vnd sin phleger dester sicher sient, so hat inen durch min bett Blarer Blarer min bruder mit siner truw gelopt vnd sich gebunden, mit mir ir reht wer ze sinne in aller der wise vnd in allen den rehten, als och ich inen gelopt vnd mich gebunden han, als vorgeschriben stat, vnd han dem selben Blarer minem bruder gelopt mit miner truw, wie er ald sin erben von dir sach vnd werschaft ze schaden koment, das ich vnd min erben, ob ich enwar, in vnd sin erben da von gantzlich entschadgen vnd ledgen sol an alles verziehen. Vnd ze ainer gantzer sicherhait aller der vorgeschriben dingen vnd gedingen so han ich der obgenemt Frik Blarer min insigel gehenkt an disen brief fur mich vnd all min erben. Ich der egenemt Blarer Blarer vergich och offenlich an disem brief, das ich alles das gelopt vnd mich des gebunden han, als da vor von mir geschriben stat, vnd des ze merer sicherhait so han ich och min insigel gehenkt an disen brief. Der geben ist an dem nahsten mentag nach vnser frowen tag ze dem arnde in dem jar, do man zalt von Cristus geburt druzehen hundert jar, sehszig jar vnd dar nach in dem ahtoden jar."}
{"text": "Wier Rudolf von Gotes gnaden hertzog ze Osterreich ze Steyer vnd ze Kernden enbieten vnsermgetrewn lieben Reimprechten von Walse houptman ze Steyer vnd allen andern, den der brief getzaigt wier , vnser gnad vnd allez gut. Wier gebieten ew gar ernstlich vnd wellen, daz ier vnser purger von Steyer lazzet beleiben bei den briefen die si habent von vnserm lieben herren vnd vater hertzog Albrecht dem Got gnad, vnd von vns vmb den furchouf des holtzes den wier haben abgenomen, vnd in dawider chain ierrung tut in dhainem weg. Geben ze Wienn an montag vor Vrbani anno domini Mmo ccc Lix.De Landenberg marschalcus."}
{"text": "Ich Rudolf der Jung von Lichtenstain vnd mein Hausvrow vrow Alhait, hern Perichtoldes Tochter von Aychaim wir vergehen offenleichen an disem brif vnd tun chunt allen den, di in horent, sechent oder lesent, daz wir ze chrig vnd ze stozz warden sein mit hern Reinprechten vnd mit hern Fridreichen den Prudern von Walse vmb vierhundert phunt wienner phenning, di mir vorgenanten Alhaiten von Aychaim von meinem liben Vater hern Perichtolden von Aychaim, dem got genad, ze haimstewer geualleu sind, di mein voder Sweher her Hainreich von Walse vnd mein erer Wirt Hainreich von Walse seligen in genomen vnd enphangen habent von meim vorgenanten Vater, dar vmb ist in nicht chunt noch gewizzen, ob dem also sey, vnd durich pezzer sicherhait dar vmb haben wir vns paidenthalben einen tag genomen der sach ze eruaren vnd auz ze richten von sand Michels tag, der schirst chumt vber ein Jar Also beschaidenleichen: mugen si sich dez in der zeit chundleich mit einer gewizzen vnd warhait eruaren, daz di vorgenanten Vierhundert phunt wienner phenning irem vater meinem Sweher vnd irem Pruder meinem Wirt warden vnd geuallen sein, so schol mein egenanter Bruder Fridereich von Walse dar vber sprechen nach seinen trewn vnd als er sich eruaren hat, vnd habent si denn ein gewizzen vnd chundschaft erfunden, daz den sachen Also ist, als vor geschriben stet, so schullen mir geuallen vierhundert phunt wienner phenning auz den Tausent phunten, der si mich gericht habent ze meinen tagen auf der Vest ze Mulbach vnd mit den Sechtzk phunt geltz, der si mich dar zv gericht habent, Als vnser paider prife sagent, di wir gen einander haben vnd schullen di selben vierhundert phunt wienner phenning mein ledigs vreyes gut sein vnd mag di gegeben vnd gemachen, wem ich wil, daz si mich noch chainer ir Eriben daran nicht geirren sullen noch mugen vnd allen meinen frum damit schaffen, wi mir lib ist, auf dem vorgenanten Satz, den ich von in inn han, vnd nach meim tod so schullen denn di vbrigen Sechshundert phunt auz den vorgenanten Tausent phunten wider Eriben vnd geuallen auf den egenanten Reinprechten vnd Friedereichen von Walse vnd auf ir Eriben, als vnser paider brif sagent, vnd schullen si denn oder ir Eriben di vorgenanten Vest ze Mulbach vnd di Sechtzk phunt gelts von mir oder wer daz inn hat, ledigen vnd losen vmb di vorgenanten vierhundert phunt alter wienner phenning vnd schol ich in oder wer daz inn hat, geben ze losen an allen aufschub vnd widerred. Vnd daz in vnd iren Eriben di sach also stet von vns beleib, Dar vber ze einem waren vrchunt geben wir in disen brif gesigelten mit vnser paider anhangunten Insigelen. Daz ist geschechen nach Christes gepurd vber Dreizehenhundert Jar, dar nach in dem viertzkistem Jar an vnsers herren Leichnam tag."}
{"text": "Wir Simon von Gotes genaden abpt ze Lambach vnd der gantz conuent desselben klosters uergehen vnd tun kunt offenbar mit dem brif allen, den er furpracht wirt, daz wir mit wolbedachtem mut vnd mit veraintem rat recht vnd redleich ze ainem rechten eribrecht uerlihen haben vnser lehen genant dez Hayder lehen ze Wintpozzing gelegen oberhalb dez Hewermair hub mit alle dem, daz durich recht vnd von alter dartzu gehort vnd dauon bekomen mag ze holtz ze ueld ze wismad uersucht vnd vnuersucht Fridreichen vnd Laurentzen genant di Silwer ir paider hawsfrawen Elspeten vnd Margarethen vnd allen ir uirer eriben in solicher beschaiden, daz sew daz obgenant lehen stiftleich vnd pawleich schullent innehaben vnd schullent vns vnd vnserm gotzhaws allew iar dauon dinen vnd raichen an vnser Frawntag ze der dinstzeit sechtzig newer Wyenner phennig ze weinfur, an dem Prehentag dreizzig Wyenner phennig ze pawstewr vnd an sand Jorigentag tzehen Wyenner phennig ze uogtstewr. Wir offen auch, wer daz obgenant lehen inne hat, der schol dhain wandlung damit haben weder mit uersetzen noch mit uerchauffen noch mit dhainerlay weys an vnser hant vnd guten willen vnd schol auch allez daz dauon leiden vnd dulden, daz ander vnsers gotzhaws eribler gein vns vnd vnserm gotzhaws leident vnd duldent vnd vnuertzigen vnsers gotzhaws rechten in allen sachen. Das bestetigen wir also mit dem offen brif versigelt mit vnsern paiden anhangunden insigeln. Daz ist geschehen nach Christi geburde drewtzehenhundert jar dar nach in dem sechsvndnewntzigisten an sand Thomans abent."}
{"text": "Ich Herwort der leirperger vnd vro agnes mein Hausfrav veriehen vnd tuen chunt allen den, die disen prief sehent oder horent lesen, die nu sind oder her nach chunftich werdent, daz wir mit verdachtem mute vnd mit aller vnser erben guetlichem willen vnd avch nach vnser getreven vreunt rat haben vns mit Probst Gerungen vnd mit seinem Conuent datz welthausen gaentzleichen und trevlich verebent vnd verslicht vmbe die aigenschaft vnd vmbe alle die ansprach, die wir hintz in haben gehabt vmbe den hof, der da leit in dem machlant datz jnnerveld, des wier vns vnd alle vnser erben, di wier nu haben oder noch schullen gebinnen, gaentzlich vnd redlich verzigen haben nach allem lands recht in Osterrich, haben n auf gegeben also, daz si da mit iern frum schaffen ze versetzen vnd ze verchauffen, swem si wellen. Vnd dar vmbe hat vns der vargenat Probst Gerunch vnd sein Conuent von welthausen gegeben vierzig phunt phenning wiener munz vnd hat vns der selben phenning redlich vnd rechtlich gebert ze rechten taegen vnd ze rechter zeit vnd durich pezzer sicherhait veriech wier dem vorgenanten gotshaus datz welthausen, daz wier des selben hofs sein geber schullen sein vuer alle ansprach vnser erben an aller der stat, da im des durft geschiecht, als lants recht ist. Vnd daz selbe schullen si haben auf vns vnd allen dem guet, daz wier in dem lant ze Osterrich haben, swi daz haizz oder gelegen sei. Si schullen auch daz selbe gelub haben auf vnseren freunten, die vnser purgel sind vuer vns darumbe warten. Daz ist Her Hertneid der Chuliber vnd Helmweich sein pruder vnd mein sweher Diettrich der Reikersdorfer vnd alram sein pruder vnd Ott auch sein pruder von Reikersdorf vnd jans der Roedloer. Vnd dar zve daz in daz staet vnd vnzerbrochen weleib, geb wir in disen prief zv einem waren gezeug vnd zv einem offen vrchund diser sache versigelt mit meinem insigel vnd mit insigel hern Hertneits von Chulib vnd mit meines swehers insigel von Reikersdorf vnd mit insigel alrams seins pruders versigelt vnd westaetigt. Diser sach vnd diser wandlung sind auch gezeug di erbaern leut Her Ott der gleuzzer, der techent vnd chorrherre von ardacher, Her laurentz der pharrer von Munichspach, Her Alber von volchenstorf, Her jans von Chappell, Her vlreich der Gruenpurger, Her Marichhart von Osterberch, Her Pernger von Spiegelberch, Her Hainrich von Ode, Her Marichart sein pruder, Herr Chunrat von Flachenekk, Herr Vreitel von winthag, Her Ott von Chornspach, Her Ott der Hauser, vlrich der Hauser, Heinrich der ymzinger, Herweich der Holzer, Hainrich der stainer vnd fridreich sein pruder vnd dar zv ander erbaer leut, di da pei sind gebesen, da die verrichtigung vnd di schidung ist geschehen. Diser prief ist gegeben, da von Christ gepurd warn ergangen dreuzehen Hnndert jar, in dem Dreuzehenten jar dar nach an dem Nasten Sand Thomans tag. den man beget gemainchleichen vor den weichnachten."}
{"text": "Item ain brief on ain sigel halt inn, wie herr Vlrich bischoff zu Costantz die lutkirchen sant Lorentzen vnd ander filial kirchen derselben zugehorig dem gotzhus sant Gallen incorporiert hatt, darumb im apt Herman versprochen IIII tail aller renndt vnd gult, so die genant lutkirch hat, ze geben, so bald sy vaciere. Dat. anno ."}
{"text": "Ich Gerdraut die Schifrin herren Otten tochter vonn Jesenntz tuen kundt allen den, die nun lebent vnd die noch lebenntig werdend, die disen brief Sehennd vnd horent lesen, das ich mit wol bedachtem muet vnd mit guetem witzen Redlich vnd Rechtlich vnd mit aller meiner Erben guetlichem willen mein aigen, das ich han gehabt auf dem Jacobsperg pei Sand Lienhart in dem vorst, dem gotshavvs datz Pawngartenperg geschaffet han zu einem Seelgeret zu der Pitanntz mit allern dem Recht vnd ich es vnd mein vordem haben gehabt versuecht vnd vnuersuecht vnd bin ich desselben aigens des vor benannten gotshaus gewer nach Landsrecht in osterreich Vnd was das selb aigen mag vergeben von der selben gullt, sol der Sammung des vor benannten Gotshaws die pfruenndt gepessert werden. Vnd daz ditz geschefft stet vnd vnzerbrochen von mir vnd von meinen Erben Ewigklich beleib, darumb gib ich die vorgenannt Gerdraut dem vor benannten gotshaws Pawngartennperg disen brief zu einem Vrchund mit hern Ludweigs Innsigell von Czelking, der diser sach gezewg ist, wann ich selbs nit Innsigels han. Des sind gezewg her hainrich der pfarrer von lonstorf, her Meinhart von Rewtt, hainrich sein Sun, Ruedolf der Alt von Totznpach vnd Ott sein Svn vnd mein wir Meinhart der Schreiber vnd darzu annder Piderbe lewt, den dise red Chundt ist. ditz geschefft ist geschehen, do von Crists geburd erganngen waren drewtzehen hundert Jar vnd darnach in dem Zwelfften Jar an Sannd Paulstag als er bekert ward."}
{"text": "Wir Heinrich vnd Otte vnd Heinrich von gotes genaden pfallentz graven ze Ryn, hertzogen in Baiern, vergehen offenbar I an dem brief, daz wir gesehen vnd gehort haben di hantvest, di vnser vorvodern saeligen dem ersamen chloster ze Raitenhaslach habent gegeben vnd auch di selben vnser lieber vater vnd veter chvnig Ott von Vngern vnd hertzog Stephan, den got genad, gestaeit vnd genewet habent mit ir brieven, vmb di haevser, di der aptt vnd aller der conventt dez obe genanten chlosters ze Raitenhaslach in vnsern steten, eines ze Purchavsen vnd eines ze Oting, haben svllen in rehter aigenschaft an alle stiwere, bedwanchsal vnd gemainlich an alle vodervng, swi dev sei gehaizzen, von vns, vnseren vitztvmen, swi di sin genant, allen andern amptlevten vnd von aller vodervng vnser purger, swer di sint oder swi sint genant, in den selben steten, so daz si allez ir gut in den selben haevseren mvgen wandeln vnd handeln an alle vnser amptlevt vnd purger da selben irrevng, dar zv auch alle chost an wein, prot, fvter, haev, getraid, swie daz sei genant, vnd gemainlich allez dez si bedvrfen in dem chloster, swaz daz fvrent vber lant, avf wazzer, an zolsteten oder mavtsteten, daz man si dar an niht irren sol vnd in daz freilich an alle vodervng zolle vnd der mavt sol fvr gen lazzen. Di selben genad vnd freihait durch vnser vnd vnser vorvodern saelichait staeten vnd nevwen wir mit vnsers lieben herren vnd phlegers hern Lud des Romischen chvniges willen, gvnst, vnd haizzen dem selben aptt, allem convent vnd dem chloster ewichlich ze behalten vnd wellen vnd gebiten allen vitztvmen, rihtern, schergen vnd auch purgern ze Purchavsen vnd Oting, allen vnsern zolnaeren vnd mavtnaeren in di genad staet ze behalten vnd in di an nihtev vber varn. Vnd geben ze vrchvnde disen brief versigelten mit vnserm grozzem insigel. Der ist geben millesimo CCCmo. XVmo, des svnntages vor sant Jorgen tag."}
{"text": "Ich Chunrat von Potendorf vnd ich Rudolf sein veter wir verihen vnd tvn chund allen den, die disen prief lesent oder horent lesen, di nv lebent vnd hernah chumftich sint, daz wir mit vnser erben vnd auh vreunt gutem willen vnd gunst haben gigeben der Samnunge vnd dem Chloster ze dem heiligen Chreutze durch got vnd durch vnser sel hail vnd auh aller vnser vodern sel willen, vnd durch der lieb vnd andaht willen, di wir habn zv dem vorgenantem chloster, ain aigenschaft aines gutes, daz gelegen ist ze Arnsteten, daz di Weidervelder Jacob vnd Vlreih habent von vns ze lehen gehabt vnd habn ez verchoufet der vorgenanten Samnunge vnd dem Chloster mit vnserm gutem willen. Die aigenschaft habn wir in gigeben ledichleih ze habn mit allem dem reht, als wir sei habn inne gehabt vnd alle vnser vodern, vnd dar vber geben wir, ich vorgenanter Chunrad van Potendorf vnd ich vorgenanter Rudolf sein veter der vorgenanten Samnung vnd dem chloster ze dem heiligen chreutz disen prief ze ainem offen vrchund, versigelten mit vnsern ynsigeln. Diser prief ist gegeben nach Christes gepurde vber dreutzehenhundert iar dar nah in dem drev vnd zwaintzigisten iar, an aller hailigen tage."}
{"text": "Ich Alhait Jansen Hausvrow des Redler vergich offenleichen an disem brif vnd tun chunt allen den, die in horent, sehent oder lesent, daz ich mit wolbedachtem mut, mit gunst vnd mit willen meiner Tochter Alhaiten vnd aller ir Eriben nach weisung vnd rat meiner pesten vreunt reht vnd redleiehen ze chauffen geben han den Edeln meinen liben genedigen herren hern Reinprechten vnd hern Fridereichen Brudern von walse vnd iren payden Eriben den Hof ze Dristnich mit sambt den zwain Lehen, die dar in gehorent, vnd mit allev dev, vnd darzv gehornt ze holez, ze veld, gepawn vnd vngepawen, ez sein Echer oder Wismad, als ichs vnd mein erer wirt, dem got gnad, Jans von Dristnich in vnser nucz vnd gewer gehabt haben, versucht vnd vnuersucht, vmb Hundert phunt vnd vmb funf vnd Sechtzk phunt alter wienner phenning, der ich vorgenantev Alhait vnd mein Tochter Alhait, di ich mit meim erern wiert mit Jansen von Dristnich gehabt han, gantz vnd gar verricht vnd gewert sein vnd sol ich noch mein vorgenantev Tochter noch vnser Eriben noch allev di, di ze dem vorgenanten hof Erib sein wolten, furbaz chain ansprach noch zvuersicht darzv niht haben. Wir sullen ouch desselben hofs vnd chauffs ir gewer sein fur all ansprach ze hof, ze tayding an aller der stat, da in vnd iren Eriben des not geschieht oder ist, als des Lantz reht ist in Osterreich. Tet aber ich des niht, waz si des schaden nemen, daz si oder ir Eriben pey iren trewn mochten gesagen, daz sullen wier in abtun vnd auzrichten, vnd waz in daran ab gieng, daz sullen si haben auf mir vnd auf aller meiner hab, wo ich di han, versucht vnd vnuersucht vnd mich dar auf notten vnd phenden als lang, vntzt si irs Schadens zv choment. vnd daz in vnd iren Eriben der chauf von mir also stet vnd vnuerchert beleib, Darvber zv eim vrchund gib ich in disen brif gesigelten mit meins wirtz Insigel Jansen des Redler vnd mit meins Ohaims Insigel mit hern Nyclas an dem Espan, nach des rat der chauf gewandelt ist. Daz ist geschehen nah Christes gepurd vber Dreuzehenhundert Jar. dar nah in dem zway vnd viertzkistem Jar an sand Elspeten tag."}
{"text": "Ich Gotfrit der Radeprunner, vnd ich Margret sein hausurowe, wir vergehen vnd tun chunt allen den, di disen brief lesent oder horent lesen, die nu lebent vnd hernach chuenftich sint, daz wir mit vnser erben guten willen vnd gunst mit verdachtem mvet vnd mit gesampter hant zu der zeit, do wir es wol getuen mochten, verchauft haben vnsers rechten aygens siben phvnt Wienner phenninge geltes, fvemf phvnt vnd vier vnd sibenzich phenninge geltes auf vierdhalben lehen vnd auf vier hofstetten vnd auf alle dev vnd darzve gehoeret, ze velde vnd ze dorf, swie so daz genant ist, vnd dreitzehenthalben schillinge geltes vnd ainen phenninge auf einem holtz, daz alles gelegen ist ze Puech. Die selben siben phvnt Wienner phenninge geltes als vorverschriben ist, haben wir recht vnd redleich verchauft vnd geben mit alle dem nvtz vnd recht als wir si in aygens gewer herpracht haben, vmb nevn vnd sibentzich phvnt Wienner phenninge, der wir gar vnd gaentzleich gewert sein, den erbern gaestlichen herren apt Mathes von Altenburch vnd dem conuent gemain des selben gotshaus vnd allen irn nachchomen, fuerbaz ledichleichen vnd freileichen ze haben vnd allen irn frvmen damit ze schaffen verchauffen versetzen vnd geben swem si wellen an allen irresal. Vnd darveber zu einer pezzern sicherhait, so setzen wir vns, ich Gotfrit der Radeprunner vnd ich Margret sein hausurowe vnd vnser erben vnuerschaidenleich vber die vorgenanten siben phvnt Wienner phenninge geltes den erbern gaestleichen herren apt Mathesen des gotshaus ze Altenburch, vnd dem conuent gemain daselbens vnd allen irn nachchomen, oder swem si die selben gult gebent, ze rechten gewern vnd scherm fur alle ansprach als aygens recht ist, vnd des landes recht ze Oesterreich. Wer aber daz si mit recht an derselben gult icht chrieges oder ansprach gewunnen, von swem daz waer, swaz si des schaden nement, daz ir ainer bei seinen trewen gesagen mage, daz suln wir in alles ausrichten vnd widerchern an alle ir mv, vnd an allen irn schaden, vnd suln auch si denselben schaden haben auf vns, vnd auf vnsern erben vnuerschaidenleich vnd auf allen vnsern guet, daz wir haben in dem lande ze Osterreich, wir sein lebentich oder tode. Vnd daz diser chauf furbaz also stett vnd vnzebrochen beleibe, darvber so geben wir jn disen brief zv einem warn vrchunde, vnd zv einer ewigen vestnvnge diser sache versigilt mit vnserm jnsigil, vnd mit des erbern herren jnsigil hern Stephans von Meichssawe, obrister marschalich in Osterreich, vnd mit hern Gerharts jnsigil des Gnaeuzzen, mein vorgenanten Margreten vater, der sein jnsigil fuer mich an disen brief gehangen hat, daz der chauf vmb die egenanten siben phvnt geltes mit meinem guten willen geschehen ist, vnd die auch diser sache gezeuge sint mit irn jnsigiln. Diser brief ist geben ze Vienne, nach Christes gepurt dreutzehen hundert iar, darnach in dem drev vnd viertzgisten iar, des naechsten Eritages vor sant Pangratzen tage."}
{"text": "Wir Cun von gottes gnaden abt des gotzhus ze sant Gallen, das an alles mittel zu gehort dem stul ze Rom, veriehent, das fur vns kam ze Roschach in dem dorf vnser vnd vnsers gotzhus lieber dienstman Rudolf von Roschach der alt vnd sprach, das der wingart, den man nempt das Aichholtz, den er kofft hat vmb sinen lieben vettern herr Eglolfen von Roschach ritter vnd stosset daran vnnanvffhin Blarrer Stahellis saligen kind wingart, so stosset denn obnan abher daran des jungen herr Vlrichs von Amptz wingart, nempt man och das Aichholtz, sin reht lehen war von vns vnd vnserm vorgenanten gotzhus ze sant Gallen, den selben wingarten er sinem lieben bruder Eglolfen von Roschach och vnsers gotzhus dienstman fugen vnd in gemachtz wis machen wolt, vnd batt vns ernstlich, dz wir vnsern willen vnd gunst darzu geben woltin vnd och im des gundin. Darvmb erhorton wir do sin bett, won si vns redlich dunk, vnd fugt vnd machot do ze stett der egenempt Rudolf von Roschach dem vorgenempten sinen bruder Eglolfen von Roschach den vorgeschribnen wingarten mit aller zugehord ze ainem rehten gemacht vnd in rehtz gemachtz wis vnd fugt vnd machet och das also mit disem brief, vnd ist diz beschehen vnd redlich vollfurt nah vnsers gotzhus gewonhait vnd reht, als es krafft vnd maht haben sol vnd mag ietz vnd hie nah. Vnd des ze offnem vnd warem vrkund haben wir abt Cun da obgenant vnser insigel offenlich gehenkt an disen brief. Ich Rudolf von Roschach der alt des obgeschribnen gotzhus dienstman vergich mit disem brief offenlich, dz alles das war ist, das der hohwirdig furst Cun von gottes gnaden abt des vorgenanten gotzhus ze sant Gallen von mir an disem brief veriehen vnd verschriben hat, vnd des ze noch merer sicherhait han ich och min aigen insigel gehenkt an disen brief. Geben an dem zinstag in der pfingstwuchen in dem jar, do man zalt von Cristi geburt tusent druhundert achtzig vnd nun jar."}
{"text": "ICH Margaretha vonn Capelle veriech vnnd Tue khundt allen den, die disen Brieff lesen vnnd horen lesenn, die noch Lebentig Sundt oder hernach khunfftig werdtenn, das Brueder Jacob vnnd Brueder Johannss zu den Zeitten Pfleger vnnser Styfftung zu Pulgarn des ordns des heiligen Geistes haben gegeben Pyllgrein dem mullner mit vnnser Gunst die mull zu windarn vnnd das Lechen dabey jnn dem Garttenn zu khauffrecht Recht vnnd Redlich, alss Khauffs Rechts Recht ist, jm vnnd allen Seinen khundernn vmb zechen Pfundt Pfening wienner munss also, das Sy von der mull diennen sollen zween muth Khorns, Einen halben muth an St. Michels Taag vnd ainen halben zu weinachten vnnd ainen halben zu Pfingsten vnnd von dem Lechenn darbey dreu schaff khornns vnnd zway habernn an Sannt michaelsstag vnnd Sechtzigckh Pfening, die zwaintzig Pfening zu weinachten vnnd Zwaintzig zw Ostern vnnd Zwaintzig zu Pfingsten . vnnd war aber, das das vorgenanndt Guett dev mull vnnd das lechen von jm vnnd von Seinen Erbenn oder wer es zu den zeitten jnnhatt, vnnbeylich halten wuerdt oder mit khainerlay Sach geeriget wuerdt, das die vorgenanndten herrenn vnnd vunser Styfftunge zw Pulgarn den vorgenanndten diennst von dem Guett nicht gehaabenn mechtenn, so sollen Sye Sich des guetts Recht vnnd Redlichen vnnderwundten also mit allem dem Recht, vnnd Sy es gehabt haaben, vnd allen den schaden, den Sy des Gutts Empfachenn oder Empfanngen haaben, den sollen Sy haben auf dem Guett vnnd auf allem dem zu Pullgarn der mullner hatt oder Seine Erbenn vnnd wer das Guett jnnehatt, die vorgenanndten herrnn vnnd all, die nach jnn khunfftig Sundt, daruber so gib ich margretha von Capelln disen Brieff zu ainem wahren getzeug vnnd ainem offen vhrkhundt diser Tatt versigelt mit meinem jnnsigel vnnd mit Brueder jacobs jnnsigll des ordens des heilligenn Geists zu den zeitten Pfleger zu Pulgarn . des bin Ich Getzeug hainrich der schweinbeckh, vllrich der schutz, herban Zeidell, Luebhardt der Amman, Pullgrein der mullner vnnd annder Erbarrer leuth . der brieff Ist gegeben jnn dem hauss zu Steyreckh, da uon Cristus gebuerdt ist gewesen dreytzeehen hundert Jahre vnnd jnn dem Zwayntzigistenn Jahrenn ann St. Thamas tag."}
{"text": "Ich Lienhart hern Gorgen sun von Herstorf vnd ich Christein sein Housvraw vnd alle vnser erbn veriechen offenleich mit dem prief allen den, die in sehent, horent oder lesent, Daz wir mit wol verdachtem mut vnd nach vnser pesten vrevnt willen vnd rat, cze den czeiten, da wir ez wol getun machten, habn cze chauffen gebn dem ernwirdign vnd dem gaistleichen hern Abt Rudolfen cze Seydeinstetn vnd seinem Conuent da selbn die guter die her nach geschribn staent vnd vnser vreis aigen gewesen sint. ains haizzet dacz Purchstal, ains in dem freschental. ains dacz Grillenparcz, ains im Stocharch, vnd sint gelegen in sand Petrer pfarr, vnd dar czu czwai guter, die gelegn sint in weysdraer pharr, ains haizzet an der Oed vnd ains im Revt, vnd ain Holtz da pei in der selbn pharr. die vorgeschriben sechs gueter vnd daz Holcz dar czu hab wir gebn dem ersamen hern abt Rudolfen cze Seydensteten vnd seinem Conuent auf die chappelln dacz sand Thoman vnder dem Tuern dacz Seydensteten vmb sechs vnd funfczig phunt phenning wienner munzze, der wir von in gancz vnd gar gericht vnd gewert sein, vnd dar vmb hab wir in geben die vorgnant gueter mit allen den nuczen, die dar czu gehorent vnd allz wir ez inne haben gehabt, cze holcz vnd cze veld, besucht vnd vnbesucht, vnd verpinten auch vns, ich vorgeschribner lienhart vnd mein Hausvraw vnd vnser erben, daz wir der ersamen herrn abt Rudolfen cze Seydensteteu vnd seines Conuent die vorgnant guter scherm schulln, alz anderz vreiz aygens recht ist in dem land cze Oestreich. Vnd taet wir dez nicht, welichlai schaden si dez nemen, den der herren czwen gesagen machten pei ir gwizzen, den schulle wir in ablegen gancz vnd gar. Geschech awer dez nicht, so schuln sie bechomen allez irz schaden, mit vnserm gutleichem willen, an allcz furbot vnd chrieg, von aller der hab vnd erbe, vnd wir habn in dem land cze Oestreich, ez sei auf wazzer oder auf land. Daz in die rede staet vnd vnzeprochen beleib, dar vber czu einem sichtigen vrchunde gib ich ee genanter Lienhart den prief, versigelt mit Wolfhart dez Gulln vnd mit meins swager wernhart dez steger vnd mit meins swager Hainrich dez wasner von Chrellendorf anhangundn insigl, den die sach wol chund ist vnd auch der wandlung geczeug sint. Der prief ist gebn, da man czalt von Christs gepurf drevczehn hundert Jar, dar nach in dem fumfczigstm Jar, dez suntags cze mitter vasten."}
{"text": "Ich Teyn Perengeres swester von Hohenawe vergihe an disem brief vnd tun chvnt allen den die in sehent oder horent lesen, daz mein genaediger herre her Emch der ersam bischof ze Freising mir durich got vnd von sein selbes genaden vncz an meines leibes ende verlihen hat daz gut ze Hohenaw, daz im von meines bruder Perengeres tode ledich worden was. Des selben gutes sint fumf hube vnd ein burchstal vnd waellde vnd waid vnd ander daz dar zu gehoeret. Daz selbe gut sol ich von meines vorgenanten herren des bischofs genaden haben vncz an meinen tode vnd nah meinem tode so sol daz selbe gut meinen herren den bischof vnd das gotshaus ze Freising ledikleichen an geuallen an alle wider rede vnd sol dehain mein erbe dehain ansprache vmbe daz selbe gut nicht haben nah meinem tode vnd sol weder ich, noch dehain mein frevnt, noch dehain man von meinen wegen weder bei mir lebentigen, noch nah meinem tode auf daz selbe burchstal nicht pawen. Vnd daz der taedinch also staet beleiben, dar vmb han ich meinem vorgenanten herren dem bischof von Freising vnd seinem gotshause disen brief gegeben verinsigelt mit der herren insigel die her nah geschriben sint, her Chvnrat der ritter von Lok, her Albreht der ritter von Halbestat, her Rudolf von Scharfenberch vnd her Jacob der Zaeppel von Chraynburch die habent alle vier ierev insigel nah meiner bet an disen brief gehenget. Der brief ist gegeben vnd ist auch daz geschehen ze Gutenwerd da man zalt von Christes geburte dreuezehenhundert jar, dar nach in dem sechsten jar, des Eritages vor dem Pericht tage."}
{"text": "Wir Geori von gottes gnaden abt dez gotzhus ze sant Gallen kunden offenlich an disem brieue allen, die in sehent lesent oder horent lesen, daz fur vns kam Anna, Fluris dez Marschalks salgen von Mainbrehtzhofen elichi tohter, wilunt Rudgers von Buchenstain elichi husfrow, do wir offenlich ze geriht sassen, vnd nam Jacob Rupreht burger ze sant Gallen ze fursprechen, der offenot offenlich vor vns vnd dem geriht, daz du selb Anna zwainzig mutt kernen vsser dem kelnhof ze Tuffenbach vnd zehen mutt kernen vnd ain pfunt pfenning vsser dem kelnhof ze Berg vnd zwai pfunt Pfenning von Gaiserwald alles jarliches geltes von vnsren vordem vnd vnserrn gotzhus ze ainem gewerten pfant vntz her manig jar inne gehept vnd genossen hett vnd daz si sich dez erkandi, daz ez ir sel nutz vnd hail war, ob si daz selb pfant vnserm gotzhus ledig liess vnd daz si och von der selben erkantnust wegen mit guter vorbetrahtung, so si daruber vil vnd dik gehept hett, frilich vnd willeklich vns an vnsers gotzhus stat daz selb pfant vnd daz vorgeschriben kernen vnd Pfenning gelt gantzlich vnd gar durch ir sei willen ledig lassen vnd sich dez entzihen wolt, vnd bat vns der selb ir fursprech, daz wir erfurint an gemainer vrtail, wie si daz tun solt, daz ez kraft hett nv vnd och hie nach. Daz taten wir, vnd ward ertailt an gemainer vrtail, daz die egenemt Anna ainen vogt nemen solt vor vns an dez gerilltes ring, wen si wolt, vnd mit dez hand an vnser hand daz tun solt, vnd wenn daz beschahi, daz och daz wol kraft hett. Do nam die selb Anna Bartholome Blarrer ze vogt, vnd mit dez hand liess die selb Anna zwainzig mutt kernen geltes vsser dem kelnhof ze Tuffenbach, zehen mutt kernen vnd ain pfunt pfenning geltes vsser dem kelnhof ze Berg vnd zwai pfunt pfenning geltes von Gaiserwald, die ir gewert pfant warent von vnseren vordem vnd vnserm gotzhus, vns vnd vnserm gotzhus mit dem pfantschatz gantzlich vnd gar ledig vnd loz vnd entzech sich da mit dem selben ir vogt an vnser hand vnd ze vnsers gotzhus handen gar vnd gantzlich fur sich vnd alle ir erben aller der reht vnd gewer vnd och brief, so si hatt oder haben solt von ir oder von ir vordem wegen zu dem vorgeschribenen kernen vnd pfenning gelt von pfandes oder von dehainer ander sach wegen, also daz du gewer vnd och die selben brief, won si die niht wider geben moht, si werdent funden oder niht, ir vnd ir erben gantzlich vnd gar vnnutz vnd vnkreftig sin sont vnd vnserm gotzhus vnschadlich. Vnd swur och du egenemt Anna mit ir egenemten vogtes willen, als och ertailt waz, frilich vnd vnbezwungenlich ainen gelerten aid ze den hailgen fur sich vnd ir erben, daz si noch ir erben wider den vorgeschribenen sachen vnd getaten niemer tun noch komen sont mit gaistlichem noch mit weltlichem geriht noch an reht noch mit enhainen sachen. Vnd ist diz alles beschehen vnd vollefurt mit allen den worten vnd werken, so darzu gehortent vnd notdirftig warent von reht vnd von gewonhait vnd als an gemainer vrtail ertailt ward, daz ez kraft hett vnd haben solt nv vnd och hienach. Vnd ze ainer gantzzer sicherhait aller der vorgeschribenen dinge so haben wir abt Geori vnser insigel gehenkt an disen brief, won ez och ertailt ward, daz wir daz tun soltint. Wir die vorgenemten Anna Marschalkin, Jacob Rupreht ir fursprech vnd Bartholome Blarrer ir vogt in der vorgeschribenen sache veriehen offenlich, daz alles daz war ist vnd och vollefurt vnd beschehen ist, daz da vor an disem brief geschriben stat. Vnd dez alles ze merer sicherhait so haben wir och vnseru insigel gehenkt an disen brief. Der geben ist ze sant Gallen an dem nahsten mantag vor sant Andres tag dez zwelfbotten in dem jar, do man zalt von gottes geburt druzehenhundert jar, sehszig jar vnd darnach in dem andern jare."}
{"text": "Wir Fridrich von Gotes gnaden Herzog ze Osterreiche vnd ze Steyr, Herre ze Chrayn, avf der Marche vnd ze PortenAwe Tvn chunt allen den, die disen prief lesent od horent lesen, di nv lebent vnd hernach chvnftich sint, Daz wir mit gvtem willen vnd aveh zv der zeit, do wir iz wol getvn mohten, ze rehtem lehen nah des landes reht ze Osterreiche verliehen haben vnserm lieben getriwen Hainrichen dem Mavr vnd allen seinen erben paide svnen vnd tochtern vnsers rehten gechavften Aigens Siben phvnt wienner phenninge geltes, di da ligent ze Nidern Leiz Avf fivnftehalbe Lehen vnd avf weingarten also, daz sie damit fvrbaz allen irn frvmen schaffen, verchavffen, versetzzen vnd geben, swem sie wellen, An allen irresal. vnd darvber dvrch pezzer sicherhait so setzzen wir Herzoge fridrich vns Hainrichem dem Mavr vnd allen seinen erben paide svnen vnd tochtern vber die vorgenanten Siben phvnt geltes ze rehtem gewer vnd scherm fvr alle Ansprache, als Lehens reht ist vnd des landes reht ze Osterreiche, vnd geben jn dnrvber disen prief ze Ainem sihtigen vrchvnde vnd zv Ainem offen gezevge vnd ze Ainer ewigen vestnvnge diser sache versigilten mit vnserm hangvndem Insigil. Diser prief ist geben ze Wienne, do von Christes gebvrt waren ergangen Drevzehen Hvndert jar, jn dem vierzehenten jare darnah An dem Achten tage des Perhtages."}
{"text": "Wir Wentzlaw von gots gnaden Romischer kunig zu allen zeiten merer dez reichs vnd kunig zu Beheim bekennen vnd tun kunt offenlichen mit disem brief allen den, die in sehen horen oder lesen, wann vnsere kunigliche wirdikeit von wegen dez heiligen Romischen reichs sunderlichen angehort zu besorgen vnd vntersteen irrsal gebresten vnd schaden, die von vnzimlichen vnd schedlichen muntzen vff erstanden sind, dauon lande vnd lewte dez selben heiligen Romischen reichs zu verderblichen schaden komen, vnd wann auch wir kuntlichen merklichen schaden vnd gebresten erfunden haben an der werung vnd muntzen, die zu Swoben zu Franken vnd in andern vnsern vnd dez reichs steten vnd landen lange zeit vffgestanden vnd gewachsen sein vns dem reich vnd allermeniclichen zu verderblichen schaden, vnd darvmbe zu widersten vnd zu wenden sulch grozz gebrechen vnd schaden als von der muntze vnd gemainer werung wegen, haben wir mit wolbedahtem mut gutem berate vnser vnd dez heiligen reichs fursten grafen freyen vnd lieben getrewen in kuniglicher mechte volkomenheit vnd kreften ditz briefs in vnsern vnd dez reichs landen vnd steten zu Swoben vnd zu Franken vnd in allen andern vnsern vnd dez reichs steten vnd landen ein newe haller muntze mit crewtzen vnd mit handen vffgesetzt vnd heissen slahen vnd muntzen an alle der mazz vnd weise, als hernach geschriben ist. Bey dem ersten setzen maynen vnd wellen wir, daz in den vier steten Auchsburg, Nuremberg, Vlm vnd Halle haller geslagen werden mit kreutzen vnd mit henden vnd niendert anderswo, dauon wir auch vnsern slahschatz haben sullen, als gewonlichen ist, vnd die selben haller sullen furbaz in den obgenanten landen vnd steten mit namen zu Costnitz, Auchspurg, Nuremberg, Vlm, Esslingen, Rewtlingen, Rotweil, Weil, Vberlingen, Memmyngen, Bybrach, Rauensburg, Lindaw, sant Gallen, Pfullendorf, Kempten, Kawfburren, Lutkirch, Ysnij, Wangen, Nordlingen, Rotenburg vff der Tuber, Halle, Heilprunn, Gemunde, Dinkelspuhel, Windshein, Weissenburg, Winpfen, Weinsberg, Giengen, Awlun, Popffingen, Buchorn vnd zu Buchaw vnd in allen andern landen vnd steten zu Swoben vnd zu Franken geng vnd geb vnd auch rechte werung heissen vnd sein, vnd sullen derselben haller gan ein pfunt fur einen guten Ungerischen vnd Behemischen guldein vnd sullen besteen an dem korn die zweyteil zu satz vnd daz dritteil vein lotigs silber vnd an der vffzal newn vnd viertzig schilling vnd vier haller vff ein Nuremberger mark, vnd sol auch mit namen ein iclicher rate in den vorgenanten vier steten, do man die haller also slahen wirt, bestellen bey dem eyde, daz die muntz vnd die haller bey in also fursehen vnd besorgt werde, daz man ir iht ab setz vnd daz sie bestee an korn vnd vff zal, als vorgeschriben stet, vnd wollen auch, daz dieselben haller vffgeworffen werden vff den nehsten heiligen ostertag, der allerschirst kumpt, vnd als palde die auch vff geworffen wirdet, so sullen alle vnser vnd dez heiligen reichs fursten vnd stet zu Swoben vnd in Franken vnd anderswo vnd auch allermeniclichen bestellen mit in vnd mit den iren, daz sie dieselben haller nemen vnd die furdern fur alle ander muntz vnd daz man dabey kauf vnd verkauff, vnd wollen auch furbaz dheinen fursten herren noch dheiner stat in den vorgenanten landen dhein new muntz erlawben zu slahen, sie besteen dann an korn vnd an vffzal, daz sie als gut sey vnd geleich sey den vorgenanten hallern, vnd welcher furste herre oder stat dorvber andere slug, dez selben gelts solt niemant nemen vnd sol man auch daz fur einen valsch haben, vnd sullen vnd mugen auch die vorgenanten fursten herren vnd stet von vnsern vnd dez reichs wegen wol dorzu richten vnd tun, als zu einem valsch von recht gehort zetun. Wer aber, daz dhein furste herre oder stat pfenning slahen wolten, die dez von vns vnd dem reich gewalt heten, die sullen sie doch in solcher maz slahen, daz ein pfenning zwen der vorgenanten haller gelten muge vnd besten an dem korn halb vein lotigs silber vnd halb zusatz vnd an der vffzal drey vnd dreissig schilling vnd vier pfenning vff ein Nuremberger mark, vnd sol auch ein iclicher herre oder stat ein sichtig zaichen vff sein muntz slahen, daz man sie awz andern muntzen wol erkennen muge, vnd welches fursten herren oder stat muntzmeister andere singen dann daz korn vnd die vffzal, als vorgeschriben ist, als palde daz dem selben fursten herren oder stat verkundet wurde, von welchem fursten herren oder stat daz wer, die vff ir eyde denselben fursten herren oder steten verkunten vnd verschriben, daz sie daz aygenlichen erfunden heten, daz sie oder ir muntzmeister der muntz verliehen abgesetzt heten, der oder dieselben sullen dann zehant mit iren muntzmeistern vnuerzogenlichen schaffen, daz daz gewendet vnd verkundet werde, vnd wenn in daz also zu einem mol verkundet wurde vnd daz man dornach dieselben muntz vngerecht funde vnd dem daz verkundet wurde, alsvorgeschriben ist, daz ir geuerlichen ab gesetzt wer, als vorgeschriben stet, so sullen der oder die selben fursten herren oder stete zu den selben iren muntzmeistern dann sunderlichen richten als zu einem velscher, welch furst herre oder stat dez nicht tet oder tun wolt, die selben sullen auch dann alle ire recht, die sie von vns vnd dem reich zu der muntz hant, furbaz gentzlichen verlorn han, vnd waz auch die furbaz gelts slugen, daz sol man niht nemen vnd sol auch daz fur einen valsch haben. Ouch setzen vnd wollen wir, wer die vorg muntz der herren oder der stet, ez wern pfenning oder haller, also pald die vffgeworffen werden, furbaz saygert, wie der genant wer, er wer gaistlich oder werltlich, daz dann die fursten herren vnd auch die vorg stet von vnserm Romischem kuniglichem gewalt zu dem richten sullen als zu einem velscher von recht, als palde vnd wo man daz mit worheit vnd kuntlichen ervindet, ez wer dann ein solch erbger gesezzen man, dem zu glauben wer, vnd daz sich vor niht kuntlichen erfundet het, der meht sich wol mit seine rehten dauon nemen, vnd wer, daz dhein furste herre stat oder ir muntzmeister der vorgenanten sach dheine vberfuren vnd ob die fursten herren oder stet iht dorzu teten, weiten dann dhein furste herre stat oder iemant andrer den vorgenanten fursten herren oder steten veh oder veintschaft antragen oder zuziehen oder sie darvmbe beschedigen oder bekriegen, darwider vnd gen den selben sullen wir den fursten herren vnd obgenanten steten getrewlichen geraten vnd beholffen sein, als lang biz daz solch vehe veintschaft oder krieg abgetan vnd gentzlichen abgenomen werden. Mit vrkunde ditz briefs versigelt mit vnserr kuniglichen maiestat insigel. Geben zum Burgleins nach Cristus geburt drewzehen hundert iar vnd in dem funf vnd achtzigistem jare, dez suntags noch sant Margreten tag, vnser reich dez Behemischen in dem XXIII vnd dez Romischen in dem X iaren."}
{"text": "Ich vrowe Jeute herrn Cyriuas hausfrawe von Merswanch tuen chunt an disem prief allen den, di in lesent oder horent lesen, daz ich mit guetem willen meines herrn herrn Cyriuas vnd mit meiner svn herrn Jansen vnd herrn Vlreichs vnd ander meiner frevnt, ze den zeiten, vnd ich ez wol getuen macht, geschaft han den Erbern herrn pruder Johann dem apt ze dem heiligen Chreutz vnd der Samnung einen weingarten, der leit an der winder altem perge, den ich han gechouft von einem meiner diener, der do hiez Tiem vnd sein hausfrawe Chunigunt, um zwelif phunt wienner pheninge. vnd het vm selbe phennig verchauft ein ander gut meins an erstarbens eribs von vater vnd von mueter vnd han in den aufgegeben vor der Rechten perch herren nach aigens gewere vnd nach periges reht, vnd habent mir di vorgenanten herren den vorgenanten Weingarten verliechen ze meine Lebtagen vnd zve mein aines leipgedinge von ierr hant also beschaidenleichen, daz sev mir lobent vnd sich pintent, swan der vorgenante weingarten ledich wird vnd in ir gewalt chumt, daz man dienen schol dem Conuent auf dem tische zwai phunt phenning, vnd da von schol man geben zwai stuch vische dem Conuent ze trost an sand Georii tag, vnd des selben tages schullen sei ierleichen meinen Iar tag pegen mit vigilii mit messe vnd mit anderm gepet, zegleicher weis als mein Leichnam gegen wurtich wer, vnd schullen auch gedenchen meines herrn herrn Cyriuas, vnd vnserer chint vnd vnser paider vater vnd mueter vnd schullen auch, ob ich so arm wurd vor meinen tod, daz ich der fuer nicht gehaben mecht, meinen leichnam nemen, swo ich stirb in dem lant, vnd fueren hintz dem Heiligen Chrevtz in ir chost vnd da pestatten. Vnd swan daz vor genant gelub von irrer saumnung verhabt wure an erhaft not, so schullen sich meine nesten gerben ziehen zve dem weingarten, vnd daz ez werd gepezert vnd swer des gescheftes gegenwurtiger vollaist ist, dem scholl man geben ein chophel vnd ainen lebzelten oder etzwas anders ze einen ewigen vrchunde vnd daz daz stet beleib daruber vbergib ich in in disen prief versigelten mit meines herrn herrn Cyriuas insigel vnd mit meines svns herrn Jansen insigel. Daz ist geschehen do von Christes purd waren drevzehenhundert iar dar nach in dem zweliften Iar."}
{"text": "Wir Fridreich von gottes genaden Bischolf ze Regenspurch veriechen vnd Bekennen offennlich mit disem Brief, Das wir dem Edlen vnserm lieben Ohem Graf Chunradten von Schawnnberg vnd seinen Erben verliehen haben alle dj lechenn, dj vnns vnd vnserm gotzhaws von volsinger dem Getloser, dem got genade, ledig worden sein, Das er vnd sein Eriben dj selben gut nun sullen halden vnd furwasser Ritter vnd knechten leichen mit allen den Rechten, vnd sy der volsinger der getloser von vnsern vorfadern in Nutz vnd in gewer gehabt hatt. Vnd des zw vrkund geben wir dem egenanten vnserm lieben Ohaim disen Brief versigelten mit vnserm anhangunden Insigl, Der Gebn ist ze Secz Nach kristi gepurd drewcznhundertt vnd darnach in dem Sechundvirzigisten Jarenn."}
{"text": "Wir Wennczlaw von Gottes genadte Romischer merer des Reichs vnnd khunig zu Behaimb vnnd Johanness margraue ze Brandtenburg vnnd horczog zu Gerlicz wier bekhennen vnnd thuen khundt allen den, die den brief lesen oder horennt lesen gegenwuerdtigen vnd khunfftigen fur vnns vnnd vnnd all vnnser erben vnd nachkhumben mit dem gegenwurdtigen pryeff, vmb die behaldtnusse, so die erbern Caspar vnnd Gundagkher gebrueder von Starhennberg den edlen Hainrichen von Rosennberg mit vnnss obgenanndten khunig Wennczlaw inn ir vesst zu Wildperg gethan haben, dass wier vnnd vnnser erben vnnd nachkhumben vnnd alle die vnnsern noch niemandt von vnnserenntwegen gegen inn vnnd gegen iren erben vnnd gegen denn iren noch gegenn niemanndt von irenntwegenn von der sache vnnd pehaldtnus wegen nicht destfeindter wellen sein vnndt schollen inn darum khainerlay schadt zu ziehen noch dhain inn chainerlei wedter in noch iren erben noch denen iren noch niemanndt von irentwegen der sache wogen, alss oben geschryben . Vnnd das ze vrkhundt geben wier inn den brieff versigelt mit vnnsern angehanngendten innsigeln vnd mit des hochgeborennen fuersten Ruprechten zw Bayrn anhangendten innsigeln geben zu Wudtweiss dess , alss man zellet von Cristi gebuerdt dreizehenhundtert jar darnach in dem vierundneunziggisten jar am sanndt Steffanitag."}
{"text": "Wir die burgermaister rate vnd alle burger gemainlich der nachbenempten dez hailigen Romischen richs stette Auspurg, Vlm, Kostentz, Eszlingen, Rutlingen, Rotwil, Wile, Vberlingen, Memmingen, Bibrach, Ravenspurg, Lindowe, sant Gallen, Pfullendorff, Kemptvn, Koufburren, Livtkirch, Ysni, Wangen, Buchorn, Gemunde, Halle, Hailprunnen, Winpfen, Winsperg, Nordlingen, Dinkelspuhel, Rotenburg vff der Tuber, Giengen, Bopfingen, Avlon, Wile in Turgow vnd Buchowe bekennen vnd veriehen offenlich mit disem brieffe vnd tuen kunt allen den, die in ansehent oder horent lesen, alz wir mit gemainem rat vnd mit guten fursatzen die fursichtigen wisen die rate vnd alle burger gemainlich der stat ze Regenspurg dem hailigen rich ze eren vns vnd gemainem lande ze fride vnd ze gemache zu vns in vnsern bvnd ingenomen vnd enpfangen haben vnd den ouch sy gesworn hant ainfalteclich, mit vns ze halten nach dez bundbrieffz lute vnd sag, den wir dar vmb ain ander besigelt vnd gegeben haben, darvmbe so haben wir ietzo den selben reten vnd burgern gemainlich der vorgenanten stat Regenspurg mit gutem willen gelopt versprochen vnd verhaiszen vnd versprechen ouch ietzo mit krafft ditz brieffs vff die aide, die wir dem vorgenanten vnserm bunde gesworn haben, daz wir si vnd die iren getruweclich schirmen vnd ouch in beraten vnd beholffen sullen sin nach dez vorgenanten vnsers verbundbrieffs sage ze gelicher wise vnd in allem dem rechten, alz wir dez ain ander verbunden sien vnd ze samen gesworn haben vnd alz ob si mit namlichen worten bi vns in dem vorgenanten bund brieff begriffen vnd geschriben waren oder den mit vns angefangen hetten, ane alle geverde. Mit vrkund ditz brieffs, den wir in dar vber besigelten geben mit der vorgenanten zwaier stette Auspurg vnd Vlm angehenkten insigeln, die daz von vnser aller haissentz wegen getan hant. Der geben ist dez nechsten mentags vor vnser frowen tag, alz siv geborn wart, do man zalt von Cristz geburt drivzehen hundert jar vnd darnach in dem ains vnd achtzigostem jare."}
{"text": "Ich Jacob der Phanshueter, purger ze Chrems, vnd ich Margret sein hausvrowe vnd vnser payder erbn wir verjechen offenbar mit disem brief allen den, di in schechent oder horent lesen, daz wir mit woll verdachtem muet vnd mit gesampter hant vnd mit gunst vnd guetleichem willen aller vnser erbn vnd auch nach rat vnser pesten freunt recht vnd redleich ze chauffen haben gebn dem erbern mann Perchtolten dem Czinken, purger ze Pvrchausen, vnd sein erbn vnsern weingarten, der da leyt an dem obern Lintperg ze naest Jansen weingarten des Schreiber svn von Minpach, des ein jeuch ist, vmb scheczig pfunt phening Wienner mvncz, der wir gancz vnd gar gewert sein ze rechten taegn vnd deu si auch hincz den juden fur vns habent gebn. Vnd haben in den egenanten weingarten auf gebn ledig vnd vnuerchvmbert mit des perchmaisters hant hern Hainreichs des Chrautwurems, di zeit sluzzler ze Chrems an des herczogen hof, dem man da von geyt ze purchrecht an sand Michels tag zehen phening vnd nicht mer, der auch des egenanten weingarten di zeit styffter vnd storrer ist gewesen. Vnd haben yn den weingarten auf gebn mit allen den nuczen vnd rechten, vnd wir in pvrchrechts nucz vnd gewer vnuersprochenleich her haben gehabt vnd pracht. Seu mugen auch furbaz hin fur ewichleich mit dem offt genanten weingarten oder swer den prief an ir stat in hat allen irren frvmen schaffen an alle irrung mit verseczen vnd mit verchauffen juden vnd christen vnd geben, swem seu wellent, so yn daz aller pest chvmt vnd fuegt. Wir schullen auch des egenanten weingarten ir rechter scherem sein fur alle ansprach, allez purcrechtes recht ist vnd gewonhait des landes ze Osterreich, vnd auch fur alle vnser erbn, seu sein vogpaer oder vngevopaer, seu sein in der lancz oder auzzer landes. Vnd waz seu des scherms schaden naem hincz jvden oder hincz christen oder wie ein rechter schad genant waer, den ir ains vngesworen pey sein trewen gesagen mag, den schullen wir in ab tun an fvrbot vnd an chlag gancz vnd gar. Vnd daz schullen seu haben auf vns vnd auf alle die vnd wir haben in dem lande ze Osterreich oder swo wir icht haben auf land vnd auf wazzer vnd auch auf vnsern trewen. Vnd daz in vnd auch vns di red furbaz staet vnd vnczebrochen peleyb, des gebn wir in disen brief zv einem offen vrchund vnd waren zeugen diser sache versigelten mit meins eegenanten Jacobs insigell vnd auch mit des vorgenanten perchmaisters insigell vnd auch durch pesser staetichait willen haben wir gepeten den erbern mann hern Pettern, di zeit stat richter vnd juden richter ze Chrems, daz er sein insigell zv einem zeug diser an disen prief gehangen hat ym an schaden. Der prief ist gebn nach dreuczehn hvndert jaren von Christi gepurd darnach in dem acht vnd vierczkistem jar ze phingsten."}
{"text": "Allen den, die disen brief ansehent lesent oder horent lesen, kund ich Vlrich von Meldegg Johansen salgen von Meldegg elicher sun vnd vergich offenlich mit disem brieue fur mich vnd fur alle min erben, daz ich dem erberen wolbeschaidenn Albreht von Ainwille den hof gelegen ze Oberndorf, den man nemmet der Meldegger hof, da fur vnd also ze koffenn geben han mit solicher beschaidenhait vnd in dem rehten, beschach daz sich befund vnd kuntlich wurd, daz Angnesa von Meldegg min swester in dem conuent ze Garten in der Richenow iht mer geltes hett dann aller jarlich von dem vnd ab dem vorgeschribenen hof vnd waz darzu vnd darin gehort ain phunt phenning guter vnd genamer Costentzzer munse ze ainem rehten lipgedinge vnd in lipgedinges wis vnd reht, alle die wile si lebt vnd in lib ist, daz ich vnd min erben, ob ich enwar, den vorgenanten Albreht von Ainwille vnd sin erben, ob er enwar, darumb gantzlich vnd gar entrihen vnd ledig vnd los machen sullent an furzug vnd an allen iren schaden. Tatin wir daz niht, so hat der vorgenant Albreht von Ainwille vnd sin erben, ob er enwar, vnd iro helffer, wer die sint, friies vrlob vnd vollen gewalt darnach, wenn sv wellent, mich vnd min erben, ob ich enbin, ze phendenn ze notenn ze heftenn vnd an ze griffenn an luten vnd an gut vff dem land vnd in den stetten mit gaistlichem vnd mit weltlichem geriht vnd an geriht an klag vnd an zorn, wie vnd wa vnd wahin sv daz getun mugent, alz vil vnd alz lang, vntz daz sv von der selben ansprach vnd von dem schaden, in den sv da von kamint, vnd och von dem schaden, in den sv vnd iro erben vnd iro helffer von dez selben phendenns notenns heftenns vnd an griffenns wegen koment, gantzlich entrigen erlost vnd entschadgot werdent, vnd sol mich noch min erben noch vnser lut noch gut hie vor noch hie wider niht schirmen noch gut sin enkainer lay sache noch furzug. Vnd ze vrkund der warhait aller der vorgeschribenen dinge vnd vergiht so han ich Vlrich von Meldegg da vorgenemt fur mich vnd fur alle min erben min insigel offenlich gehenkt an disen brief. Der geben ist ze sant Gallen an dem nahsten donstag nach sant Benedictus tag aines hailigen abtes in dem jar, do man zalt von Cristus geburt druzehenhundert jar, ahtzig jar vnd darnach in dem funften jare."}
{"text": "Wir Kathrei von Haihenpach Techentinn, Vrsula von Topel Chellnerinn vnd gemainlich der Conuennt des frawn chlosters ze Pazzaw, bechennen offenleich mit dem brif. . daz Margret von Herttrawt di emalen het Pawer Hainczlein saligen, vor vnser vnd vor dem erbern man Thoman dem Seiberstorffer di zeit pfleger ze furstenekk veriehen hat, daz si mit gutleichem willen nach erberr Laut Rat ir Margengab, Leibgeding vnd allew irew recht, die si het auf dem Gut ze Herrtrawt, so si daz inne het, redleich ze chauffen geben hat: Chunraten von Od vnd allen seinen eriben, Vmb ein solich Gelt, des si sei gannczleich verricht vnd gewert habent: Mit der beschaiden, daz di egenannt Margret von Herrttrawt, weder von ir Morgengab, Leibgeding noch von dhainerlaj anderr irr rechten wegen, hincz dem vorgenannten Gut ze Herrttrawt, aller zugehorung dhain ansprach vnd voderung nymmer mer haben vnd nicht gewinnen schol, weder mit Recht noch an Recht. . Mit vrchund des briefs der besigelt ist nach der egenannten Margreten fleizziger gepet willen mit vnsers Conuenntz anhangundem Jnsigel vns vnd vnserm Goczhaus an allen schaden. der Handlung sind zeugen vnd taidinger gewesen. Gorig Usel, Vlreich Pilich, Mertel Hauczenperger, Anderl von Nidern Perleinsrawt vnd mer erber Lawt. Der brif ist geben an sand Polten Tag: Nach Christ gepurd drewczehen hundert Jar vnd in dem Achczikistem Jar."}
{"text": "Wir Geori von gottes gnaden abt des gotzhus ze sant Gallen veriehen vnd tun kunt mit disem brief allen, die in ansehent lesent oder horent lesen, daz fur vns kam vnser lieber getruwer Rudolf von Munchwille vnd sprach, daz er mit guter vorbetrahtung vnd beschaidenhait mit Johans von Munchwille sines bruders willen vnd gunst reht vnd redlich versetzen wolt Elisabethun siner elichen husfrowen Rudolfs des Spisers elichen tochter vnd iren erben den hofze Lampreswille mit allen rehten, der von vns vnd vnserm gotzhus sin vnd des vorgenemten Johans von Munchwille sines bruders gemainlich lehen ist, vmb hundert pfunt vnd zwainzig pfunt pfenning guter Costenzer muns an ir widerlegung ze ainem rehten gewerten pfand, vnd batte vns ernstlich, daz wir im des gondin vnd vnsern willen vnd gunst darzu gabin, das taten wir durch sin bat, vnd versatzt do der vorgenemt Rudolf von Munchwille mit des vorgenemten Johans von Munchwille sines bruders willen vnd gunst vnd och mit vnser hand getat guten willen gunst vnd verhengd vnd versetzet reht vnd redlich mit disem brief der vorgenemten Elisabethun siner elichen husfrowen vnd iren erben den vorgeschriben hof ze Lampreswille mit allen rehten nutzen vnd gewonhaiten vnd mit aller zugehord vmb du vorgeschriben hundert pfunt vnd zwainzig pfunt pfenning der vorgeschriben muns an ir widerlegung ze ainem rehten gewerten pfand mit solicher beschaidenhait vnd in dem rehten, das die vorgenemt Elisabeth vnd ir erben den vorgeschriben hof ze Lampreswille mit allen rehten nutzen vnd gewonhaiten vnd mit aller zugehord haben niessen besetzen vnd entsetzen sol, alle die wil die vorgenemten Rudolf vnd Johans von Munchwille ald ir erben den vorgeschriben hof ze Lampreswille vmb du vorgeschriben hundert pfunt vnd zwainzig pfunt pfenning der vorgeschriben muns von der vorgenemten Elisabethun ald von iren erben gantzlich nut hant erlost. Wenn oder welhes jares och die vorgenemten Rudolf vnd Johans von Munchwille ald ir erben den vorgeschriben hof losen wend, daz sont su tun vor sant Johans tag des Toffers ze sunnwendi. Tatin su des nut, so ist der nutz des jares von dem vorgeschriben hof der vorgenemten Elisabethun ald iren erben gar vnd gantzlich geuallen. Die vorgenemten Rudolf vnd Johans von Munchwille hant och gelobt fur sich vnd fur alle ir erben, der vorgenemtun Elisabethun vnd iren erben des vorgeschriben Pfandes vnd houes wer ze sinn nah pfandes reht fur aller manglichs irrung vnd ansprach vff gaistlichem vnd vff weltlichem geriht, wenn sin die vorgenemt Elisabeth ald ir erben bedurfent vnd notdurftig sint, an geuard. Vnd ist dis alles reht vnd redlich beschehen vnd volfurt mit allen den worten vnd werken, so nah gewonhait vnd nah reht darzu gehorten vnd notdurftig waren vnd als reht sitte vnd gewonlich was. Vnd ze offenem waren vrkund vnd staten sicherhait aller diser vorgeschriben ding henken wir abt Geori da vorgenemt vnser insigel an disen brief. Darnach veriehen wir die vorgenemten Rudolf vnd Johans von Munchwille ain gantz warhait aller diser vorgeschriben ding vnd daz alles daz war ist, daz der erwirdig vnser genadiger herre abt Geori da vorgenemt von vns veriehen hat an disem brief. Vnd ze merer sicherhait der selben ding haben wir och vnsri insigel fur vns vnd fur alle vnser erben gehenket an disen brief. Der geben ist ze Wil in dem jar, do man zalt von gottes geburt druzehenhundert jar, sechzig iar vnd darnach in dem dritten jare, an dem nahsten zinstag vor sant Georien tag."}
{"text": "Ich hertzog Albrecht van gotes gnaden ze Osterich und ze Steyr, herre van Chrayn, van der Marich und van Portenawe vergich und tuen chunt allen den, di disen brief sehent oder horent lesen, daz ich durch lieb und durch bete mines herren bischolfs Hainriches van Regenspurch und mines liebes swagers hertzog Ludwigs van Baiern des pfaltzcraven van dem Rein umb di stat ze Rastat mit gutem willen sten lazz ouf sand Michelsmesse, der nu schierist chumt und van danne uber dre iar unverzigen dar an mines rechtes. Ouch lazz ich sten durch der selben herren bete willen umb daz sieden datz Cosa untz an di ouzgenten phingstwochen, di nu schierist chumt, also daz man in der vrist da nicht sieden sol unverzigen ouch dar an mines rechts. Dar uber gib ich ze einem urchunde minen brief versigelt mit minen insigelt. Der brief ist gegeben ze Lintze an dem ahten dem tag nach dem phingsttag, da van Christes geburd waren tausent zwai hundert iar und in dem driu und neuntzigistem iar.S."}
{"text": "Wir Albrecht vnd Leupold gebruder von gots Gnaden Herczogen ze Osterrich, ze Steyr, ze Kernden vnd ze Krain Grafen ze Tyrol zc. Veriehen vnd tun kunt Offenlich mit disem brief, wie das ist, daz wir yeczunt vnser Land vnd Herscheft williklich mit ainander getailt haben, als die tailbrief weisent, die daruber gegeben sind, So ist doch billich, daz wir vnd vnser Erben, mit ganczen trewn vnd bruderlicher Lieb ewiklich bey einander beleiben, Dauon haben wir verhaizzen vnd gelobt bey vnsern furstlichen eren vnd wirdikaiten, welher vnder vns, des ersten mit dem tod abgeet, daz der ander sol desselben Kind getrewlich vnd lieplich ziehen, vnd si mit allen irn Landen, vnd Herscheften inn haben, vncz daz der Sun ainr zu Sechczehen Jaren kumpt vnd vogtpar wirdet, Der sol dann die andern geswistreit ziehen vnd innhaben, vncz daz si auch gewachsent, Vnd all die weil vnser dhains Sun lebent, Sullen die tochter nicht gewalt haben, vber Land vnd Leut, dann daz man si dauon wirdiklich beraten sol, ob si vor nicht beraten oder verlobt weren, als das in vnserem Geslecht mit guter ordnung vnd alter gewonhait herkomen ist, an alles geuerd, Geschech auch, da Got vor sey, daz vnser dhainer oder vnser dhains erben, darnach ane erben abgingen, des vnd der Land vnd Herscheft sullen all auf den andern, vnd sein erben geuallen, vnd erben, mit allen rechten, wirden vnd eren, als die vorgenanten Land vnd Herscheft herkomen sind, vnd mit allen nuczen vnd gulten, die darczu gehorent an alles geuerd. Ez sol auch dhainer vnder vns, noch sein erben, den andern noch sein erben seiner Land vnd Leut nicht enterben in dhainem weg, Es wer dann, des Gott nicht welle, daz er in not vnd Kumber geuiel, da durch er dhain stuk seiner Lannd vnd Herscheft verkauffen muste, So sol er das den andern oder sein erben vor anbringen, Wellent die dar czu steen, das sol er Jn vor allermeniklich gunnen. Wer des nicht, so mag er es anderstat verkauffen, wie Jm das aller pest fuget an alles geuerd. Vnd daz die gemachtnuzz vnd gelubd, stet vnd vnczebrochen beleib, So hat vnser yetweder fur sich selb vnd sein erben gesworn zu den Hailigen alles das ze volfuren, vnd ze vollaisten, daz hie oben an diesem brief geschriben stet, Den wir daruber mit vnsern grozzen furstlichen anhangunden Jnsigeln versigelten gegeben haben, in dem Kloster ze dem Newnperg an Mentag vor sand Michelstag, Nach Kristi gepurt Dreutzehen Hundert Jarn, vnd darnach in dem Newn vnd Sibenczigistem Jare."}
{"text": "Ich Wilhalm von Brachsperg der alt tun kunt vnd vergich offenlich fur mich vnd fur min erben vor allermanclich mit disem brief allen den, die in ansehent oder horent lesen, daz ich mit wolbedachtem sinne vnd mit guter vorbetrachtung recht vnd redlich verkofft vnd ze koffend geben haun ze ainem staten vnd ewigen koff fur recht lehen von dem erwirdigen herren dem abt dez gotzhus ze sant Gallen den ersamen luten Hainrichen vnd Rudolffen den jungen vogten von Sumerow gebrudern gesezzen zem Livpoltz Rudolffen dez alten vogtz saligen sunen vnd allen iren erbun den clainen zehenden vss den nachbenempten gutern, dez ersten vss dem buhoue zem Livpoltz, der zu der burg gehoret, vnd vss der muli zem Livpoltz vnd vss den gutern ze Stitzenberg, div Hans der Erlacher buwet, vnd vss dem gut zem Erlach vnd vss dem gut, daz man nannpt in der Brechun, vnd vss dem gut ze dem Nussbam vnd vss dem gut zem Lorenhus vnd vss dem gut ze dem Dobel vnd vss dem gutli, daz man nampt daz Becherlehen, den vorgeschriben clainen zehenden vss den obgenanten gutern vnd darzu alliv minv recht, div ich zu den selben gutern von zehenden wegen gehept haun, haun ich den vorgenanten vogtten vnd iren erbun geben mit allen rechten vnd zugehorden ains redlichen koffz, alz vorgeschriben staut, vmb ains vnd drissig phund haller guter vnd gaber, der ich gar vnd gantzlich von in gweret bin vnd die in minen redlichen nutz komen sint. Vnd wan der vorgeschriben clain zehend vss den obgenanten gutern lehen ist von dem erwirdigen herren dem abt dez gotzhus ze sant Gallen, alz vorbeschaiden ist, so haun ich den vorgenanten Hainrichen vnd Rudolffen den vogten vnd iren erben den selben clainen zehenden geferget vnd von dem lehen herren in ir hand braucht mit worten vnd mit werchen, die nach gwonhait vnd nach recht daurzu gehorten vnd wie es wol kraft haben mocht. Ich der vorgenant Wilhalm von Brachsperg sol och vnd mit mir alle min erben der obgenantun Hainrichs vnd Rudolfs der vogt vnd iro erben vff den vorgeschriben clainen zehenden vss den obgenanten gutern recht gweren sin nach lehensrecht gen manclich vff gaistlichem vnd weltlichem gericht. Vnd daurzu ze ainer merrer vnd besserr sicherhait so haun ich in vnd iren erben vmb den vorgeschriben koff vnd vff den obgenanten clainen zehenden zu mir vnd zu minen erbun ze rechten gwerun geben vnd gesetzt nach lehens recht dis ersam mann Lutzen den Surgen gesezzen zem Siggun vnd Rudgern vom Rosenhartz alle beid vnuerschaidenlich vnd gen manclich an allen stetten vff allen gerichten gaistlichen vnd weltlichen vnd wa sy ald ir erben dez allez bedurffend oder notdurfftig sint, also vnd mit der beschaidenhait, war daz in oder iren erbun der vorgeschriben clain zehend yena angeraicht oder ansprachig wurd mit dem rechten vff gaistlichem oder vff weltlichem gericht gar oder ain tail, da sol ich ald min erben vnd die vorgenanten gweren ald ir erben die obgenanten Hainrichen vnd Rudolffen die vogt gebruder vnd ir erben, ob sy enwarin, vmb versprechen vnd vertretten nach dem rechten vnd der ansprach aun allen schaden tun. Tat ich oder min erben vnd die vorgenanten gweren oder ir erben dez nit vnd war daz die obgenanten vogt oder ir erben sich selber von dez obgeschriben zehenden wegen versprechen mustin, wie sy dez versprechentz ze schaden komin, den schaden allen sol ich vnd min erben vnd die vorgenanten gweren vnd ir erben in vnd iren erbun vssrichten vnd abtun aun allen schaden. Geschach daz nit, so haund sy ald ir erben darnach vollen gwalt vnd gut recht, mich vnd min erben vnd die vorgenanten gweren vnd ir erben darumb anzegriffend ze phendent vnd ze notent mit gericht oder aun gericht mit clag oder aun clag in stetten oder vff dem land an vnsren luten vnd guten uber alle buntnuss vnd fryhait der herrun vnd der stett, die yetz sint ald noch wurden, alz lang vnd alz vil, bis daz in oder iren erben daz allez vssgericht wiert aun allen schaden. Ich der vorgenant Wilhalm von Brachsperg vergich och fur mich vnd min erben, die obgenanten gweren vnd ir erben von der gwerschaft ze losent aun allen schaden, iren worten vmb den schaden ze gloubend aun ayd. Vnd dez allez ze ainem wauren vnd offenn vrchund so gib ich den vorgenanten Hainrichen vnd Rudolffen den jungen vogten gebrudern vnd iren erbun disen offenn brief besigelt mit minem aigen vnd angehenkten insigel vnd mit der vorgenanten gwerunn ynsigeln. Wir die obgenanten gweren veriehen der gwerschaft in aller der wis, alz vor von vns an disem brief geschriben staut, vnd darumb henken wir vnsiru aigniv insigel och an disen brief. Der geben wart in dem iaur do man zalt von Cristes geburt drivzehenhundert iaur vnd darnach in dem fier vnd sybentzigosten iaur, an dem nachsten mantag nach sant Michels tag."}
{"text": "Ich Chunrad der Abbt, purger ze Purchausen, vergich vnd tun chund offenbar an disem brief, das der ersam herre abbt Ilsunch von Raitenhaslach vnd sein sammung heten lassen mir vnd meiner hausfrawn Vten, der got genad, zu vnser paider leiben vnd nicht lenger ir haws ze Purchausen vnd ain hueb datz Vbreakchen, dew gehaissen ist Dornperch. Nw han ich hernach nach meiner vorgenanter hausfrawen tod mit meinem oben genanten herren von Raitenhaslach getaydinget also beschaidenleich, das ich gar vnd gantzleich gestanden pin von dem haws ze Purchawsen vnd sol darnach furbas chain ansprach haben noch chain mein erib oder mit frewnnt vnd sol alein die vorgenanten hueb inne haben mit nutz vnd mit gelt zu mein aines leib vnd nicht lenger vnd sol nach meinem tod weder mein hausfrawn Diemut noch chain mein erib oder mein frewnnt nach der hub chain ansprach haben, wann sy den ledig sol sein vnd auch ist dem oftgenanten chloster ze Raitenhaslach. Ich sol auch die genanten hueb gein niemant vmb chainerlay sach verchumeren. Das den genanten herren von Raitenhaslach das alles stat vnd vnuerchert beleib, gib ich in disen brief ze ainem vrchunde mit meinem insigel vnd mit des erwergen ritters hern Stephans von Hochenart, der ze den Zeiten richter was ze Purchausen, insigeln, der das nach meiner pet dar an geleit hat. Des sind gezeug: her Hainreich der Chastner, Ott der Moringer, Perichtold der Zinck, Fridreich von Inspruck, Seyfryt der jung, alle purger ze Purchausen, vnd ander pider lawt genug. Der brief ist gegeben ze Purchausen anno domini Mo CCC XXVIIlI, an sand Laurencen tag."}
{"text": "Allen den, die disen brieff ansehent lesent oder horent lesen, kund ich Johanns amman ze Roschach und vergich offenlich mit disem brieue, daz fur mich kam ze Roschach in dem dorff an dem tag, als dirre brieff geben ist, der beschaiden knecht Johans Zer Ach Och von Roschach und verjach offenlich vor mir fur sich fur all sin erben und nachkommen, daz er mit guter vorbetrachtung und von siner redlichen noth wegen sechs mut guter und vngeuarlicher vesan St. Galler messes jarliches geltes von dem und ab dem gut, das man nemmet dez Schwanz gut, gelegen ze Roschach und sechs mut guter vnd vngeuarlicher vesan des vorgeschribenn messes von dem und vsser dem gut, das man nemmet Berthaltz gut, und ab allem und vsser allem dem, so zu den selben zwain gutern gehorint, ez sie genemptz oder vngenemptz wissentz oder vnwissentz, die sin lehen sint von dem erwirdigen gozhus ze St. Gallen, redlich und recht aines staten ewigen koffes verkofft und ze koffen geben hett dem erberen wolbeschaidnen Cunrat ab der Hub, den man nemmet der Jehler, burger ze St. Gallen und sinen erben vmb sibenzehenthalb pfund pfening guter und genamer Costenzer munse, der er ganzlich von im gewert war und enpfangen hett und an sinen offen nuz bewendet, und gab da der selb Johanns Zerahoch mit junckher Eglolffs von Roschach sines herrn gutem willen gunst vnd verhengde die vorgeschribnen dru malter vesan dez vorgeschribnen messes jarliches geltes von den und ab den vorgeschribenen gutern willcklich und frylich recht und redlich vf an min hand und bat mich su lichen ze lichen dem vorgenemten Cunrat ab der Hub. Do erhort ich sin ernstlichen bett und lech die vorgeschribnen dru malter guter und vngeuarlicher vesan St. Galler messes jarliches geltes von den und ab den vorgeschribenen zwain guteren und ab allem und vsser allem dem, so darzu und darinn gehoret, und lich sy mit disem brieue recht redlich ze lehen dem vorgenanten Conrat ab der Hub mit solicher beschaidenhait und in dem rechten, daz der obgenante Johanns Zerachoch und alle sin erben und nachkommen, in der hand die vorgeschribenen guther jemer komment, dem vorgenanten Cunrat ab der Hub und allen sinen erben und nachkommen die vorgeschribenen dru malter vesan von den und ab den vorgeschribenen zwain gutern aller jarlich je ze St. Martis tag on furzug und on allen im schaden geben und antwurten sont ze St. Gallen in der statt, weles jares aber sy das nit tatint, wenn dann ain nuz und ain zins den andern begriffet und erloffet, so sont die zwai guter daz gut, daz man nemet des Schwanz gut, und daz gut, daz man nemet Berholz gut, mit allen rechten und mit aller zugehorde dem obgenanten Cunrat ab der Hub oder sinen erben ald nahkommen zinsvellig und ledig sin und los, also daz derselb Cunrat ab der Hub oder sin erben ald nachkommen dieselben guether dannenthin besezen und entsezen versezen oder verkoffen sont und mugent und damit thun, waz sy wellent und in nuzlich ist, alz mit anderm irem gut, und soll sy der egenant Johans Zerahoch noch dhain sin erben noch nachkommen daran nit sumen noch irren weder mit gericht noch on recht noch mit dehainen andern sachen on alle geuarde. Der vorgenant Johanns Zerahoch lobt och do mit siner truwe, dez vorgeschribenen korn geltes und des koffes recht wer ze sind und och den vorgenanten Cunrat ab der Hueb und alle sin erben und nachkommen darvmb ze versprechen und ze verstane an allen stetten gen allermenglichem on allen irn schaden, wenn wa und wie dickh sy darumb angesprochen geschadgot oder vfgetriben werdent mit dem rechten. Und ze vrkund der warhait aller der vorgeschribenen dinge und gedinge so han ich Johanns amman ze Roschach davor genemt min insigel offenlich gehenckht an disen brieff Darnach verjechent wir die vorgenemten Eglolf von Roschach der jung und Johanns Zerahoch ainer ganzen warhait aller der dinge und gedinge, so von vns an disem brieff davor geschriben stant, und ze merer sicherhait derselben dinge so han ich Eglolff von Roschach davor genemt och min insigel gehenckht an disen brieff, vnder dazselb insigel ich der obgenant Johanns Zerahoch mich willcklich gebunden han, wenn ich aigens insigels nit han, war und stat zelassen alles daz von mir da vorgeschriben stat an disem brieff. Der geben ist ze Roschach an dem nechsten zinstag vor St. Michels tag in dem jar, do man zalt von Cristus geburt druzehen hundert jar und darnach in dem ain und achtzigosten jar."}
{"text": "Wir Lupold von Gotz gnaden byschof ze Babenberg tun chunt mit disem prief allen den di in sehent oder horent lesen, wann der edel graf Fridrich von Schawnberg seeliger trager gewesen ist der lehen die er vnd sein bruder von vns vnd von vnserem gotzhaus gehabt haben vnd haben sullen, vnd wann auch graf Wernhart von Schawnberch graf Vlrichs von Schawnberg veter vnd auch graf Heinrich desselben graf Vlrichs bruder vns gepeten haben, daz wir all die lehen der graf Fridrich trager ist gewesen leihen solten graf Vlrichen da vor benant vnd in zu sampt im. Nu haben wir ir pet vnd dienst angesehen vnd haben dem selben graf Vlrichen die selben lehen verlihen ze rechtem lehen vnd in zu sampt im also, was wir in ze recht daran verleihen solten. Wir senden auch di lehenschaft der selben lehen mit disem brief bei graf Vlrichen den vorgenanten graf Wernharten vnd graf Heinrichen. Auch sullen wir aller der lehen di si von vns haben ir rechter herr sein als lehens vnd des landes recht ist in dem lande da di lehen inn sint gelegen. Dez ze vrkund geben wir disen.prief, der mit vnserm heimlichen insigel ist versigelt vnd geben ze Wolfsperch in Kernden nach Christ gepurt driutzehen hundert iar vnd in dem acht vnd fumftzigstem jar an der heiligen zwelf poten abent Symonis et Jude."}
{"text": "Ich Jacob Zymmermaister, dieczeit gesessen hinder dem goczhaws ze Wilhering an der Newen Mul dapey, vergich fur mich vnd mein hawsfrawn vnd all vnser eribenn vnd tun chund allen lewten, dy den brief sechent oder hornt lesen, vnuerschaydenleich mitsampt meinem pruder, das wir vns verczeychen vnd sagen ledig das gotzhaws ze Wilhering aller vnserr ansprach vnd aribayt, dy wir jndert dem goczhaws haben oder hieten getan huncz auf den hewtigen tag vnd auch sunder gelegt hieten auf dy selb Newen Mul, es sey mit leib oder mit guet mit erhebung nach der herren hilf vnd rat aus dem grunt vnd von newen dingen ze braytten stiften vnd fuer pringen, als lang vnd als verr hunczend her auf disen tag mit allem vnd zu der stat gehort, wie so das genant ist, auzgenomen alle vnser varunde hab, es sey gwant zewg viech trayd hey gruernad chue vnd das ledig holcz nicht angenagelt; was des andern wer, des verczeyhen wir vns alles vnd gebens auf ledichleich dem goczhaws vnd den herren ze Wilhering furbas darnach nymermer ze sprechen weder mit recht noch an recht, vnd das luben wir als stet ze haben mit vnsern trewn angeuar, was oben begriffen vnd geschriben ist an dem brief, wenn sy in solicher mas mit vns getaydigt vnd gehandelt habent, noch allem vnserm willen vnd geuallen. Daruber zw einem warn vrchund vnd czewgnuss der warhait geben wir jn den brieff versigelten mit der erbern Bernhartten des Hager dy czeit markcht richter zu Otenshaym vnd Hansens von der Aschach vnd Albans des Ruedlinger die czeit phleger ze Churnwerchk anhangunden jnsigeln, jn allen an schaden, dy wir darumb vleizzichleich gepeten haben, vnder dew wir vns verpinden mit ganczen trewn, wenn wir selben nicht aygen jnsigel haben. Der brief ist geben nach Christi geburd vber drewczehen hundert jar vnd darnach in dem acht vnd achczkistem jar an des heyligen Chrewcz tag, als es erhaht ward."}
{"text": "Wir Chun von gottes gnaden abt des gotzhus ze sant Gallen, daz an alles mittel zu gehort dem stul ze Rome, sant Benedichten ordens in Costentzer bystum veriehen vnd tun kunt offenlich mit disem brief allen, die in an sehent lesent oder horent lesen, als vns vnser lieben vnd getruwen burger ze Wil gehult vnd gesworn hant, beschah, das got nit well, daz ain ander heir kam vnd ain pull von dem babst ze Rom braht vnd inen die gezogt wurd, vor e daz wir in vnser pull gezogt hettint, vnd vns die abtye an behub mit reht oder mit gewalt, wenn daz beschiht, so sont su dez aidez ledig sin, so su vns getan hant, an alle geuerd. Vnd dez ze ainer bestaten sicherren warhait aller vorgeschribener ding haben wir abt Chun da vorgenant vnser insigel offenlich gehenkt an disen brief. Der geben ist ze Wil in vnser statt an der nahsten mitwochen vor sant Margretun tag, do man zalt von gottes geburt druzehenhundert jar, sibentzig jar, darnah in dem nunden jar."}
{"text": "Ich hainreich genant Chastnar von Sitanstetn, Ich Elena sein hawsfraw vnd alle vnser erbn wir vergechen gemainleich mit dem offenn brief allen lawten, die in sechnt, lesent oder hornt lesen, das wir mit wol verdachtm mut, czder zeit, do wir ez wol getun machten nach vnser nachsten vnd pesten frewnt rat, recht vnd redleich habn verchauft vnsern czechnt, den wir gehabt haben auf dem Gut, genant annder Puchen pey dem Gredelek in Sitansteter pharr gelegen, dem ernwirdigen geistleichm vnserm genaedign herren Abbt laurenczen cze Sitanst. auz vnsrer nucz vnd gewer in sein und des Gotshauss cze Sitansteten nucz vn gewer, den selbn zechent wir von im vnd dem Gotshaus cze Sitanst. czu rechtm rechlehen habn gehabt vmb ain gellt, des vns wol genugt, des wir an all schedn czu rechter czeit sein gancz vnd gar gericht vnd gewert, darvmb des oben geschribn czechntz mit aller czugehorung, als wir den emalln genozzen haben, tun wir vns allew mit dem offenn gegenwurtigen brief czu rechter furczicht, jnder weis, das wir nymer mer chain recht, chain ansprach auf dem vorgenanten czechnt mit aller zugehorung, chlainn vn grozzen, bestift vn vnbestift, gepawt vnd vngepawt, ander puchen schullen nicht haben noch gewinnen weder mit recht noch an recht. waer das in yemant vnserm vorgenantn herren vnd sein Gotshaus cze Sitansteten vmb den obgenantn czechnt czu sprech mit recht, des sull wir an aller stat sein rechter furstand sein vnd sein Gotshaws cze Sitansteten. Tet wir des nicht, welchen schaden er vnd das Gotshaus nement, den ainer aus dem ersam Conuent mag pey seiner gewizzen vngesworn gesprechn, den selben schadn schull wir im vnd seim Gotshaus allen ablegen vnd widerchern vnd schol er vnd das Gotshaus das habn auf vnsern trewn vnd auf aller der hab, di wir habn oder gewinnen, hinder welcher herschaft si gelegen ist, do uon schullen er vnd das Gotshaus der schedn bechomen, als sew nachst mugen mit vnserm gutleichm willen. Ez mag auch vnser vorgenanter genaediger herr vnd alle sein nachchomen vnd daz Gotshaus cze Sitanstetn mit dem offt genanten czechnt allen irn frum geschaffen, wie in das aller pesst fuegt mit vnserm gutleichn willen. Dar vber czu einem warn sichtigen vrchund des vorgeschribn chaufs vnd handlung gebn wir obgenanter hainreich der Chastnaer von Sitanstetn, Ich Elena sein hawsfraw fur vns vnd fur alle vnser erbn vnserm egenanten genaedigen erwirdigen herren abbt larenczn cze Sitanst. allen seinen nachchomen vnd dem Gotshaus doselbs den offenn brief, der versigilt ist mit der erbern beschaidn Gorgeins des Rathayminger, die czeit Richter cze Sitanstetn, vnd Perchtolcz des Stadler czwain anhangundn jnsigiln, di ir jnsigil durch vnser vleizzige pet willen czu czewgnuss der vorgeschribn sach habnt an dem brief gehangen, in vn irn erbn an schaden, hinder dew wir vns verpindn pey vnsern trewn angeuer, alles das stet cze habn, das obn an dem brief geschribn stet, wenn wir aygner jnsigel nicht enhabn. der brief ist gebn, do man zalt von christi gepurd dreyczehn hundert jar vn in dem sechs vn achczikisten jar, an sand Gorgen tag des heylign martirer."}
{"text": "Ich Vlreich von Meyssowe Marschalich in Osterrich Vergich vnd tun chunt allen den, die disen brief sehent oder horent lesen, die nu sint vnd hernach chunftig werdent, Daz ich redlich vnd reht gechouffet han wider den piderben man hern Rudgern den Piber vnd wider sein Housvrowen vron Diemuten vnd wider alle sein erben daz Hous ze Gruenberch vnd allez, daz dar zue gehort, daz sein vreiz aigen gewesen ist her von alter gepaun vnd vngepaun, gestift vnd vngestift, versucht vnd vnuersucht, holtz, Ekcher, wismad vnd swie iz genant ist vmb Sehs hundert pfunt vnd vmb zwaintzig pfunt wienner pfenning vnd han ich in der gewert redlich vnd recht. Nu han ich daz vorgnant hous haizzen prechen vnd zelegen auz von grunt vnd han daz vorgnant Gruenberch vnd swaz do zue gehort, gegeben mit verdahtem muet zu der zeit, do ich iz wol getun moht vnd scholt, mit zeitigem rat aller meiner vreunt vnd Erben meiner vrowen vron Elspeten ze der zeit Aptissinne vnd aller der Samnung in daz Chloster hintz sant Pernhart mit allem den reht vnd iz der egnant Rudger der Piber vnd sein vordern gehabt habent, durch meins vater sel willen vnd durch meiner vordern vnd nachchomen sel willen, daz si di gult furbaz ewichlich in nutz vnd in gewer haben schullen, der dem Chloster nutz vnd guet ist vnd pin auch des vorgnanten guetes meiner egenanten vrowen scherm vnd gewer als aigens reht ist vnd nach des Landes reht ze Osterrich. Swelichen schaden si daran nemen mit dem rehten, den schol ich in gelten vnd ablegen an alle widerrede. Daz nu die rede also stet gantz vnd vnzeprochen beleibe, so gib ich in disen brief zu ainem offenn gezeug vnd zu ainer steten vestnung diser sache versigelten mit meim Insigel vnd mit der Erbern herren Insigel mein Ohaims Graf Pertoldes von Hardeke vnd meins swagers hern Chvnrates von Schawenberch, die der rede gezeug sint mit sampt ier Insigeln vnd auch mit den erbern gezeugen, die hernach geschriben sint, her Hainreich von Cheyowe, her Ott von Cheyowe, her Hauke der Tuers, her Reimpreht der Tuers, her Olber der Streun, her wernhart der Streun vnd ander frum leut genuech, den die sache wol chunt vnd gewizzen ist. Der brief ist gegeben, do von Christes gepurt waren ergangen Tausent iar drevhvndert iar vnd darnach in dem ainsmenzwaintzigisten Jar des nahsten svnnetags nach Ostern."}
{"text": "Ich Hanns von Mainwerch und all mein erben wir verjehen offenleich mit dem prief, daz wir dem erbern chnecht Otten im turen von Wochaw und seiner hausvrawen vrawn Katrein und ir baider erben sunn und tochteren de zwen tail des traid zehent und wein zehent ze Obrechsperg pei der Pielach, versucht und unversuecht und mit allen newnrauten verlichen haben, de si gechaufft habent von des Hafenpechen ennichlein, als sein kaufbrief sagt den er doruber hat von inn, der von mir ze lechen ist; und pin des sein herr scherm und gewer, als landes recht ist ze Osterreich und als ich rechtleich sol, und bestet im den brief mit meinem insigel und mit des erbern knechts insigel Jannsen des Siednicher. Der brief ist geben nach Christs geburd dreuzehenhundert jarr darnach in dem suben und sechzkisten jarr, des phinztags inn quatemberen, vor sand Michels tag."}
{"text": "Wir graue Friderich von Toggenburg kunden vnd vergehin offenlich an disem brief, das wir durh bette willen des vesten ritters her Johansen von Twingenstains den zehenden ze der Altenstat bi Veltkilch, der von vns lehen ist, verlihen habint vnd verlihind mit disem brief Annen Johansen Hanen tohter wilent elichen Wirtinnen Vlis Litschers saligen mit allen rehten, als wir den selben zehenden verlihen mugint vnd sollind. Des ze vrkund henkint wir obgenanter graf Fridrich von Toggenburg vnser insigel an disen brief. Der geben ward ze Maigenueld, do man zalt von Cristes geburt druzehenhundert iar vnd dru vnd sehtzig jar, an sant Marien Magdalenen abent."}
{"text": "Ich Friderich von Bussnang ain friier herre vergih vnd tun kunt offenlich mit disem brieue fur mich fur Cunraten vnd Walther min bruder, daz mich der erwirdig herre Kuno abt des gotzhus ze sant Gallen des wahses, so er mir vnd och in schuldig waz vff disen huttigen tag, alz dirr brief geben ist, von des burgsatzes wegen Alten Toggenburg gentzlich vnd gar gewert vnd vsgerichtet hat. Vnd darumb so lasse vnd sagen ich den selben abt Kunen vnd sin nahkomen vmb daz selb wahs alklich ledig los vnd quit mit disem brief fur mich fur die vorgenanten min bruder vnd fur alle vnser erben an alle geuerd. Vnd dez ze ainer warhait han ich min insigel offenlich gedrukt ze ende dirr geschrift vff disen brief. Der geben ist an der nahstenn mitwochen vor sant Georiien tag, anno domini MCCCLXXX."}
{"text": "Ich Gotfrid von Marichpurch vergich daz ich gegeben vnd gemacht han meim lieben ohaim hern Hansen von Chunigsperch vnd allen seinen erben allew meinew aignew gueter die ich han vnd die hernach an dem brief geschriben stent. Dez ersten an dem Pacher ainew vnd dreizzich hueben vnd ze Raswach vierdhalb hueben vnd vier hofstet vnd zwo mul vnd darnach ze Chotsch zwo hueben vnd ain mul vnd ze Poschung zehen hueben vnd ze Kawtschach drei hueeben vnd newn hofstet. Vnd darnach mein weingarten. Dez ersten den Posruker vnd den Sweiker den Pykrer vnd den Gripser vnd den weingarten an dem Pacher vnd den weingarten ze Luetenberch. Die vorgeschriben gueter vnd weingerten alle vnd auch alle die aigen gueter die ich han wie die genant sind oder wo die gelegen sind alz die mein vodern vnd mein gebern vnd ich vnd mein erben in aigens gewer herpracht haben han ich alle gegeben vnd gemacht dem egenanten meim lieben ohaim hern Hansen von Chunigsperch vnd allen seinen erben gegen den aigen guetern die mir derselb mein ohaim von Chunigsperch herwider gemacht hat vnd die gelegen sind in dem Staental bei Hekchenberch vnd bei Welen also mit ausgenomner red, wer daz ich vorgenanter Gotfrid von Marichpurch an leiberben abgieng mit dem tod oder daz ich leiberben hinder mier liezz vnd daz die auch an leiberben abgiengen mit dem tod, waz wier dann der egenanten gueter hinder vns liezzen, der sol sich dann der egenant mein ohem her Hans von Chunigsperch oder sein erben vnderwinden vnd sullen vnd mugen dann allen iern frumen damit schaffe. Wer aber daz in yemant engnuzz oder gewalt daran tun wolt, so sol sew der landesherr in Steyer oder wer den gewalt an seiner stat hat der vorgeschriben gueter aller an nutz vnd gewer setzen, vnd sol sew darauf scherm vor allem gewalt. wer aber daz ich vorgenanter Gotfrid von Marichpurch oder mein erben die vorgenanten gueter von notdurft wegen nicht versparen mochten vnd daz wier die verchauffen oder versetzen wolden, so sol vns der egenant mein ohaim her Hans von Chunigsperch noch sein erben nicht daran engen in chainen wegen. Vnd daz die sach furbas also stet vnd vntzerbrochen beleib, darumb so gib ich vorgenanter Gotfrid von Marichpurch dem oftgenanten meim ohem hern Hansen von Chunigsperch vnd allen seinen erben den brief versigelt mit meim anhangundem jnsigel vnd mit meins vettern Wilhalms von Wilchaus aigem anhangundem insigil vnd mit dez erbern chnechtz Vlreichs dez Snatergans aigem anhangundem jnsigil, die ich baid vleizzichleich darumb gepeten han daz sew der sach getzewgen sind mit iern jnsigilln. Der brief ist geben ze Marichpurch in der vesst nach Christes gepurd drewtzehen hundert jar vnd darnach in dem newn vnd fumftzigistem jar dez nachsten eritags vor vnser vrown tag ze der liechtmezz,"}
{"text": "Kathrina Abbtissin zu Schlierbach und das Convent alda thuen kunt, das sye von den Weingarten zu Closter Neupurg an Aychweg, der ein Jeuch ist, alle Jahr in den Lesen dienen sollen und hinfur ewiglich dienen wollen drey Emer Weins Pergrecht und Pfenning Voitrecht den ehrw. Herrn Hanns abbt ze Baumgartenberg seinen Convent und ihren Nachkommen, und sofern sye den vorgenannten Weingarten versetzen oder verkauffen wolten, das soll geschechen mit Hand des vorgenannten Herrn Hanns Abbten oder seinen Nachkomen. In Jahr an Sonntag nach Liechtmess."}
{"text": "Wir Ludowig von gots genaden Romischer keyser ze allen ziten merer des richs tun chunt allen den, die disen sehent oder horent lesen, wann kunig Rudolf vnser voruar vnd anherre dem vesten manne Chunr. dem schenchen weylent von Landegg die vogtay vber den hof ze Scheftnawe fur dreizzig march silbers versetzet het, so slahen wir Liutolden vnd Chunr. seinen sunen schenchen von Landegg auf die selben vogtay vber den hof ze Scheftnawe zu den dreizzig marchen hundert march silbers vmb die dinst, die si vns vnd dem riche getan habent vnd noch tun sullen vnd mugen. Vnd wellen, daz si die selben vogtay inne haben vnd niezzen mit allen rehten vnd nutzen, die dar zu gehorent vnd da von geuallen mugen, als lange vntz wir oder vnser nachomen an dem riche kunig oder keyser die selben vogtay von in oder von irn erben vmb die dreizzig march vnd hundert march silbers gantzlich erledigen vnd erlosen. Vnd dar vber ze vrchunde geben wir in disen brief versigelten mit vnserm keyserlichem insigel. Der geben ist ze Hagenowe an dem vreytag nach sand Gallen tag, da man zalt von Christus geburt driutzehenhundert iar, darnach in dem dritten vnd dreizzigstem iar, in dem niwenzehenden iar vnsers richs vnd in dem sechsten des keysertums."}
{"text": "Wir Johans von Hydeck von Gottes gnaden tumprobst Ott techant Friderich schulmeister vnd daz capitel gemeinclich der stifft zu Bamberg bekennen fur vns vnd vnser nachkomen vnd tun kunt offenlich mit disem brife allermeniclich, daz wir haben zu kowffen geben dem erbern herren hern Reynpreht ritter von Walsse zu den zeiten hewptman ob der Enns in Ostereich reht vnd redlich alle vnser eygen gut zinse gulte vnd lehen, die wir in der herschafft zu Wechssenperg ob der Enns yn Ostereich, vnd alle vnser eygen gut zinse gulter vnd lehen, die wir daselbs in Ostereich ob der Enns zu Alhamingen ligen haben, mit allen iren rehten vnd nuczen, als wir die ingehabt vnd herbraht haben, nihts awssgezogen vnd geben dem obgenanten hern Reynpreht von Walsse die obgenanten guter, als wir die herbraht vnd ynngehabt haben mit krafft diss briffs mit gunst vnd willen des erwirdigen in Got vater vnd herren hern Lamprehts bischoff zu Bamberg vnsers gnedigen herren vmb sybenhundert guldein statwerung zu Nurnberg gut an golde vnd swere gnug an gewihte, der wir gantz vnd gar von ym gewert vnd betzalt sein vnd sagen yn auch darumb queit ledig vnd los, also daz der vorgenante herr Reynpreht vnd sein erben dieselben gut ewichlich sullen ynn haben vnd nyssen mit allen iren zugehorung, als vnser egenantes stifft vnd die tumprobstei die habent herbraht mit allen iren rehten vnd nuczen, die darzu gehorent nihts awssgenomen ongeuerde zu dorffe zu velde an eckern an wysen an wasser an prunnen an weyde an holcze an stocken an stammen oder wie daz alles genant ist besuht vnd vnbesuht on alle hindernisse vnd wyderrede vnser vnd vnser nachkomen. Wir verczeihen vns auch fur vns vnd vnser nachkomen der obgenannten gut, als wir die ynn haben gehabt vnd sollen noch wollen nummerme kein ansprach darnach haben mit geriht oder on geriht an alles geuerde vnd setzen auch den obgenanten hern Reynpreht vnd alle sein erben in nutz vnd gewer aller obgenanten zinse gulte vnd lehen zu gleicher weise, als wir die ynngehabt haben, darynn nihts awssgenomen vnd sullen yn auch der weren, als des landes zu Francken reht ist, dieselben guter vnd lehen zu besitzen nuczen vnd nyssen als ir eygen gut angeuerde vnd allen iren frummen da mit schicken, als yn daz allerbeste gefellet vnd gefuglich wirt on geuerde. Aller vorgeschriben dinge zu eyner ewiger guter sicherheit vnd vrkunde geben wir dem vorgenanten hern Reinpreht von Walsse disen offen briff mit des erwirdigen in Got vater vnd herrn hern Lamprehts bischoffs zu Bamberg vnd vnser Johansen tumprobsts vnd vnsers gemeyn capitels anhangenden insigeln versigelt vnd wir Lampreht von Gots gnaden bischoff zu Bamberg bekennen offenliche mit disem brife, daz alle vorgeschriben teydinge mit vnserm gunst vnd guten willen wissen vnd wort geschehen seind, vnd haben des zu vrkunde vnser insigel mit gutem wissen zu des obgenanten tumprobsts vnd vnsers capitels insigeln an diesen briff gehangen, der geben ist an sant Jacobs tag des heiligen zwelff boten nach Crists geburt drewczehenhundert jar vnd darnach in dem aht vnd newnczigsten jar."}
{"text": "Allen den, die disen brief ansehent lesent oder horent lesen, kund ich Cunrat der Vogler burger ze Wil vnd vergich offenlich mit disem brief fur mich vnd min erben, das ich von miner redlichen not wegen reht vnd redlich verkoft han zwen mut gutes kernen Wiler messes iarliches geltes ab minem hus vnd hofstat gelegen ze Wil an der hindren gassen, das min aigen ist vnd ainhalb stozet an des Smerlis hus vnd andrenthalb an den weg, der gat zu der kilchen, vnd han ze koffenn geben dem beschaidenn manne Vlrich dem Buwille och burger ze Wil vmb nun pfunt vnd sechs schilling pfenning guter Costenzer muns, der selben pfenning ich gantzlich von im gewert bin, mit der beschaidenhait, das ich min erben vnd nachkomen dem selben Vlrich sinen erben vnd nachkomen aller iarlich ie ze sant Martis tag an allen furzug geben vnd rihten sont ab dem vorgeschriben hus vnd hofstat zwen mut gutes kernen des vorgeschriben messes, in welhes hus ze Wil er wil, an allen sinen schaden. Es ist och bedingot vnd beret, beschech, das ich min erben ald nachkomen dem vorgenemten Vlrich ald sinen erben die vorgeschriben zwen mut kernen ze dehainem sant Martis tag nut rihtin, als vor ist beschaiden, vnd im vier mut kernen vf ainen sant Martis tag vs gestundin, wenn das beschiht, so ist im vnd sinen erben das vorgeschriben hus vnd hofstat letklich geuallen, vnd hat dannenhin gewalt, das vorgeschriben hus vnd hofstat mit allen rehten nutzen vnd gewonhaiten vnd mit aller zugehord ze habenn ze niessenn ze besetzen ze versetzenn vnd ze verkoffenn in gelicher wis als sin aigenlich gut. Vnd des ze ainer warhait so han ich gebetten den beschaidenn manne Albrehten von Lindenberg schulthaissen ze Wil, das der sin insigel fur mich gehenket hat an disen brief, won ich aigenes insigels nut enhan. Ich Albreht von Lindenberg schulthais da vorgenemt vergich, das ich durch bat des vorgenemten Cunratz Voglers min insigel fur in gehenket han an disen brief, won er aigenes insigels nut enhat. Der geben ist ze Wil in der stat in dem jar, do man zalt von gottes geburt druzehenhundert jar, funfzig iar vnd darnach in dem nunden jar, an der nachsten mitwochen nach sant Niclaus tag."}
{"text": "Ich Welfinch von Ranndekk, Otte Hafner vnd Wolfhart der Sprinczenpech veriehen offenlichen vnd tun chunt mit disem briefe allen den die in sehent oder hoernt lesen, daz wir vnsern lieben vnd getrewen freund Otten den Ranndekker von dem erbern herren hern Hainreichen von Roetenberch pfleger vnd verbeser zden zeiten ze Vdmaruelt vmb suemlich vmfug vnd vmbeschaidenhait die er wider in an des gotshous leuten von Frisingen pegangen het vnd getan, vmb vierczich pfunt alter Winner pfenning von sand Peters vnd sand Pauls tag der nu ist, veber zehen iar haben auz genomen vnuerschaidenlichen, swas im an vnser ainem ab gieng daz sol er auf dem andern haben, vnd auch mit sogtaner beschaidenhait, wan wir vns paidenthalb dar zuo genomen haben die erbern leute hern Wernharden von Schafferuelt, hern Alramen von Amsteten vnd Chunratten den Pratter, swenn daz waer, daz der vorgnante Ott vnser frevnd gegen dem vorgeschribn hern Hainreich von Roetenberch oder seinem nahchomen an des gotshous leuten oder swie ez genannt sei, in den zehen iaren sich mit vnfug vnd vnbeschaidenhait vergaezze, als verre daz in die drey die dar zuo paidenthalp genomen sint oder auz den dreyn zwen schuldich sagen muegen, so sein wir im oder seinem nahchomen vnd dem gotshous von Freisingen der vorgnanten vierczich pfunt veruallen, vnd war auch, daz in den vorgeschriben zehen iaren der dreyer ainer oder zwen die wir baidenthalp dar veber genomen habn vnd auch penant sint, stuerben, so sol man ie an ains stat ayn andern der als gut ist, wider dar veber nemen. Vnd daz im daz staet vnd vnczerprochen von vns beleib, so habn wir im disen offen brief gebn ze ainem vrchunde diser sache mit Welfings von Ranndekk hangendem insigel versigelten, der geben ist do von gots gepuerd ergangen waren dreuzehenhundert iar vnd darnach in dem sechsvndczwainczigisten iare, an sand Peters vnd sand Pauls abent."}
{"text": "Ich Mathe der Tawrer und alle mein erben verjehen an dem offen brief, daz wier uns hintz dem erwierdigen geistleichen herren probst ze sand Florian und auch hintz dem convent daselbs dhain recht nicht haben noch jenen von der zehent wegen die in dem purchfrid ze Lintzz da ligent, ez sey chrautzehent oder traidzehent. daruber ze urchund gib ich den offen brief versigilten mit meinen angedrukchten insigel. Geben dez montags vor sand Margreten tag der heiligen junchfrawen anno sexagesimo quinto."}
{"text": "Ich Chunrat von Hadmarstorf vergich an dem brif vnd tun chunt allen den die in lesent oder horent lesen, di nv lebent oder her nach chvnftich werdent, daz ich mit wol bedachtem mvte, mit gvtem willen vnd mit gunst aller miner erben vnd mit zeitigem rat miner besten vrevnt, ze der zeit, da ich ez wol getun mochte, dem Goteshaus hincz sand Perenhard han aufgegeben di aygenschaft dez lechens dacz Phafsteten daz mir mein herre von Meyssowe her Stephan vnd sein brvder habent gegeben vmb andern widerwechsel vnd han daz getan dvrch hail miner sele vnd miner vodern mit so beschaidner red, daz Levpolt von Phafsteten vnd alle sein erben daz selb lehen von dem vorgenanten Goteshaus sand Perenhardes sullen haben ze rechtem pvrchrecht, vnd svllen da von alle iar an s and Michels tag dienen zwainzich winner phenning vnd avch dehainen andern vmbgelt mer, swie der mochte genant sein. Es mag auch der eegenant Levpolt, sein erben oder sein nachchomen verchoufen aus dem selben lehen vil oder wenich swaz sev wellent, vnd mvgen der auf seczen zinses, waz sev wellent, also, daz doch daz selbe Gotshaus sand Perenhardes den vor geschriben zins hab ze nemen ab dem ganczen lechen, die selbe aygenschaft sol ich eegenanter Chvnrat von Hadmarstorf vnd mein svne beyde, Chvnrad vnd Dietmar von Hadmarstorf vnd alle ander mein erben onuerschaidenlich schermen, vnd verantburten dem ofte genantem Goteshaus sand Perenhardes vnd avch Levpolden vnd sinen erben sein purchrecht vor aller ansprach, als aygens recht ist vnd des landez gewonheit in Oesterrich, daz hab wir in vnverscheidenlich an alle argelist gelobet mit vnsern trewen, vnd sullen daz haben auf allev dev, vnd wir haben in Oesterrich vnd sullen da von gebert werden mit vnserm gutem willen an chlag vnd an allev taidinch, wand vns der ofte genant Levpot darvmb hat gegeben sechs vnd drevzig phvnt winner phenning, vnd hat vns der verricht genczlich vnd gar, als er vns gelobt het. Daz daz also stoet beleybe, vnd avch fvrbaz daran icht vergezzen werde, des gewe wir in vrchunde disen brif mit vnsern anhangvnden insigeln versigelten zv ainem gezeug der warhait. Des sint gezeug, her Vlreich von Obern Durrenbach, her Vlrich von Lichtenek, her Engelschalch von Polan, Alber von Hadmarstorf Wolfgang der Cink vnd ander erber levt, den dev sache wol chunt ist. Der brif ist gegeben nach christes geburt Tavsent iar, drevhvndert iar vnd dar nach in dem nevn vnd zwaingisten iar des nachsten Svntages vor sand Mertyns tag."}
{"text": "Ich Jans von Chapelle vnd ich Vlreich vnd ich Eberhart sein sune Wir veriehen vnd tun chunt allen den, die disen brief lesent oder horent lesen, die nv lebent vnd hernach chunftich sind, Daz wir angesehen vnd bedacht vnd bechant haben die selichait vnd daz andaechtig gepet, daz die Erbern Gaestleichen Leute dev maistrinne vnd die swestern vnd auch die bruder gemaine dez Hauses ze Pulgarn vnserr Mumen vron Agnesen von Valchenberch, der got genade, vnd vnser Stiftunge allen vnsern vordern vnd auch vns getan habent vnd noch heut ze tag taegleichen tunt, vnd auch die Gehorsamlich dienst, die si vns alle zeit willichlich ertzaigent vnd tunt, Vnd haben in die genade hinwider getan vnd tun auch mit disem brief Also, daz wir in bestaeten allev dev gut, die alle vnser vordern vnd vnser freunde vnd auch wir zu dem vorgenanten Haus ze Pulgarn gegeben haben oder von swem iz darzv chomen ist oder noch furbaz darzv chumt, swie so daz genant ist, also, daz si alles daz gut, das si habent oder furbaz gewinnent, swie so daz genant ist, daz zv dem egenanten Haus gehoret, Ewichleich zv irm nutz vnd frumen an alle irrunge bei dem vorgenanten irm Haus haben suln. Vnd suln auch wir vnd vnser naehst Erben vnd freund dez furbaz Ewichleich ir recht Vogt vnd scherm sein vnd ander nieman an dez egenanten Hauses schaden. Vnd swenne wir abgen vnd nicht mer sein also, daz Got vber vns gebeutet, so sol der vorgenant vogtaye immer auf den naehsten vnd auf den Pesten vnd auf den maechtigisten vnsern Erben vnd freunde gevallen an alle Widerrede. Waer aber, daz wir oder vnser Erben oder nachchomen dem oftgenanten Haus ze Pulgarn an seinem gut icht Schadens oder Gewaltes wider irn willen taeten, mit swerlherlai sachen daz waer, so sol vnser Herre der Hertzog in Osterreich oder swem er den gewalt geit oder darzv schaft, mit vnserm gutleichen willen des vorgenanten Hauses ze Pulgarn vnd alles seines Gutes Vogt vnd scherm sein, als vor verschrieben ist, so lange, vntz daz den vorgenanten Swestern vnd Vrawen vnd auch den Prudern gemaine ze Pulgarn vnd auch irm Haus von vns vnd von vnsern Erben oder von vnsern nachchomen alles daz gaentzleich widertan werde, daz in von vns ze schaden geschehen ist. Vnd daz in dev genade, alz vor an diesem brief versehriben ist, furbaz Ewichleichen von vns vnd von allen vnsern nachchomen staet vnd vntzerbrochen beleibe, Darvmb so geben wir in disen brief zv einem warn sichtigen vrchunde vnd zv einer Ewigen Vestenung diser sach versigilten mit vnser aller Dreyer Insigiln. Diser brief ist geben ze Wienne nach Christes geburde Dreuzehen Hundert iar, darnach in dem Zway vnd Viertzgisten iar dez naehsten Eritages vor sand Gorigen Tage."}
{"text": "Ich Johanns der Schuchler unnd ich Margreth sein haussfraw, wir veriahen unnd thuen kundt allen den, die diesen brief lesen oder horen lesen, die nu leben unnd hernach kunfftig sein, dass wir mit unnser erben guetem willen unnd gunst, mit vordachtem muth unnd mit gesambter hand, zu der zeit, do wir es wol gethuen mochten, verkhaufft haben unnsers rechten aigens ain halb pfundt unnd vier pfenning Wiener munz gellts grundtrechts gelegen zu Gunvarn an dem Gayn in der Sulz auf acht weingartthailen, das weiln ain weingart gewesen ist unnd die zu den Zeiten die leuth innehaben unnd die ehegenannten gullt davon dienen alle jahr an sanct Michaels tag, alls hernach an diesem brief geschriben stehet: Des ersten Ruger der Schauch zu Gunvarn von zwayen thailen, von ieglichem sechzehendhalben pfenning; Niclass der Scherel von ainem thail sechzehendhalben pfenning; Michael der Taubshorl von ainem thail sechzehendhalben pfenning; Mert von Mitterndorff von ainem thail sechzehendhalben pfenning; Andre der Oltegel von ainem thail sechzehendhalben pfenning; Anndre der Reissner, des Herter sohn, von ainem thail sechzehendhalben pfenning; Ortel der Wagner von ainem thail sechzehendhalben pfenning. Das vorgenannt halb pfundt unnd die vier pfenning Wiener munz gellts grundtrechts haben wir recht unnd redlich verkaufft unnd geben mit all dem nutz unnd rechten, alls wir es in aigens gewehr herbracht haben, umb funff pfundt Wiener pfenning, der wir gar unnd ganzlich gewehrt sein, dem erbaren manne Johannsen im Winckhel zu Paden, der dasselb halb pfundt unnd die vier pfenning gellts gekhaufft hatt zu dem ewigen liecht fur unnsers herrn Gotts leichnams altar in Sanct Stephans pfarrkirchen zu Paden, bey dem selben ewigen liecht furbass ewiglich zu bleiben. Unnd sein auch wir, ich Johannes der Schuchler unnd ich Margreth sein haussfraw unnd unnser erben unverschaidenlich, des vorgenannten halben pfundts unnd der vier pfenning Wiener munz gellts des ehegenanten Johannsen im Winckhel unnd seiner erben oder wer des vorgenannten ewigen liechts verweser ist rechte gewehren unnd scherm fur alle ansprach, alls aigens recht ist unnd des landes recht zu Osterreich. War aber, dass sie mit recht an derselben gullt icht kriegs oder ansprach gewunnen, was sie des schaden nemmen, das sollen wir inen alles ausrichten unnd widerkheren ohne allen iren schaden, unnd sollen auch sie das haben auff unns und auf allem unnserm guet, das wir haben in dem landt zu Osterreich, wir sein lebendig oder todt. Unnd dass dieser kauf furbass also stat unnd unzerbrochen bleibe, daruber so geben wir ihn diesen brief zue ainer urkhund und zue ainer ewigen festung dieser sachen, versieglten mit unnserm insigel unnd mit Mattess insiegel des Ploder, der dieser sachen gezeug ist mit seinem insigel. Der brief ist geben zu Wien nach Christus geburth dreyzehenhundert jahr, darnach in dem sieben unnd funfzigsten jahr, an unnsers herrn Gottes leichnams abend."}
{"text": "Ich Herman der Cziernogel und ich Alhait sein hausfraw und alle unser erben verjehen und tun chunt allen den die disen prief lesent oder hornt lesen, daz wir mit wolbedachtem mut und mit aller unser erben guetleichem willen und gunst und mit gesampter hant unverschaidenleich haben ze kaufen gegeben den erbern ritter herren Wulfing dem Veirtager und sein erben unsers rechten aigens ain hofstat do von man dient alle jar an zwelif siben schilling wienner phenning gelts, und ain jeuch akchers, das alles leit ze Renherstorf, um vierzehenthalbs phunt wienner phenning, der wir ganz und gar gewert sein, also beschaidenleich das si mit der vorgenanten hofstat und mit dem jeuch akkers und mit alle dev und darzu gehort swies gnant sei, versuecht und unversuecht, allen iren frum schullen schaffen, verseczen und verkaufen und geben swem si wellen an alle ierung, und schullen des ir recht gwer sein fur alle ansprach, als aigens recht ist und des landes recht ze Osterreich; nemen si daruber schaden mit recht, denselben schaden sullen wir inn genz leich ablegen, und sullen si das haben auf uns und auf allem unserm gutt, das wir haben in dem lant ze Osterreich, wir sein lebentich oder tod. Das di rede also stet beleib und unverchert, daruber ze urchund und ze ein waren gezeug geben wir dem vorgnanten herren Wulfing dem Veirtager und sein erben den prief versigelt mit mein vorgenants Hermans des Cziernogel anhangunden insigel. Der sache sind auch gezeug mit iren insigln: Ulreich der Czirnogl mein vater und Ott der Pomer. Der prief ist geben nach Christes purt uber dreuzehenhundert jarr darnach in dem funf und funfzigistem jar, des nesten tags nach demphingst tag."}
{"text": "Allen den, die disen brief an sehent lesen oder horent lesen, wergih ich Eglof von Altstetten der elter fur mich vnd alle min erben offenlich mit disem brief, das ich williklich mit gedahtu mut vnd mines nuzes willun han ze koffen gen dem erbern kneht Cunin dem Egger von Rietlin vnd allen sinen erben den hof, dem man nemmet Epum gut, gelegun bi den Grindeln vmb sibumthalb pfund Costenzer pfennig, der ich ganzelich von im gewert bin vnd ain minen nuze komen sint, vnd han im den ob genamten hof geben ze kofen fur reht hof gut in den hof ze Altstetten mit solicher geding, als he nach gescriben stat, das der egenemt Cuni der Egger vnd sin erben, ob er nut vnwair, sol gen jarlich von dem ob genanten hof Eppum gut an sant Ardreas tag funf viertail haber in den wisacht ze Luchingun vnd ain schilling Pfennig in den grossun Pfennig zins uf den nahstun sunnentag nach sant Gallun tag vnd ain halb viertail kernun vnd ain halb wiertail haber in den zins ze Altstetten, den man jarlich giht ufsant Nicolaus tag, vnd sechz pfennig ze oppffer pfennig dem maiger von Altstteten och uf sant Nicolaus tag vnd sechzzehen aiger uf crus mitkum aim herum von sant Gallun vnd sibenzehen aiger uf sant Micheles tag och uf sant Micheles tag och aim herum von sant Gallun. Vnd des ze ainen warem statem ewiggun vrkund aller der ding vnd geding, als hie vor gescriben stat, so henk ich Eglof von Altstetten der elter min aigun insigul an disen brief, de geben ist ze Altstetten in der stat, do man zalt von Cristus guburt druzehenhundurt jar, sechzg jar, dar na in dem drittun jar, an sant Turbans tag."}
{"text": "Minem genedigen herren von gottes gnaden dem apte II von sante Gallun enbute ich her Hannes von Clingenberg minen willigen vnd getruwen dienst an allen dingen. Herre ich bit vch flisseclichen, das ir dv guter, dv do genemmet sint des Kofmans hube, Bramilins hube, Owenhouen vnd Euenhouen, dv min vatter selig her Vlrich vnd ich von vch ze lehene hant, gunnent ze habende minem swager hern Hainrichen von Homburg, wan dv han ich im gesezzet ze pfande vmb sehs vnd drissig mark silbers, die ich im sol von rehter hainsture miner swester siner elicher wirtin. Dirre brief wart geben vnd besigelt vnder minem insigele ze Costenz, do man zalte von gottes geburte druzehen hundert jar vnd dar nah in dem funfzehenden jare, an dem nehsten zinstage nah sante Vlrichs tag."}
{"text": "Ich Ortolf gehaizzen der Grille Tuen chunt an disem brief allen livten, di in sehen oder horen lesen nu oder her nach, daz mein vater her Hainreich der Grille, dem gott genad, da er starb, der liez mier nievne meiner geswistreid ze besorgen vnd subentzig pfunt zegelten, di ich gelten must von den sachen vnd ouch von anderm vngeluke tievrer vnd herter iar vnd vnfrids ward ich so notig, daz ich vor rechter armut vnd notichait must verchouffen meinen hof da ze obern Nelib. den er mir lazzen het, den selben hof han ich mit verdahtem mut und mit gutleichem willen mein selbs und meiner geswitereid, Reichgarten, Livkarten vnd Margareten vnd meiner housvrowen vron Alhaiten vnd meiner chind Livtweins, Vlreichs, Hainreichs, Ortolfsrad mit aller meiner freund und geerben willen vnd rat verchoufft vmb zwai minfunftzch pfunt pfenning wienner munzze, der ich aller schon gewert pin vron Elspeten der Aeptessinn datz sant Bernhart vnd ir samnung. Der hof dient alle iar sechtzich meczen chorns, viertzig metzen gersten, zwaintzch metzen habern vnd aein halb pfunt phenning ouf sant Michels tag vnd zwelif ches ze weinnachten, ze ostern, ze pfingsten, ie ze der hochzeit vier, vnd zwo gemast gense, vier huenrr vnd sechtzig ayer. Den selben hof, der mich von meinem vorgenanten vater vnd von meinen vodern an gevallen ist, den gib ich ouf mit allem recht, als ich vnd mein vodern den gehabt haben von der graschaft ze hardeke, Ich vnd mein vorgenante housvrowe vnd mein vorgenante chinde vnd mein vorgenant swester Reichgart vnd Livkart mit irn chinden, vnd Margret mein swester, di noch junchvrow ist, wir vnd alle vnser geerben, wir geben den hof ouf vnd vertzeihen vns sein ledichleichen vnd gentzleich mit gemainem rat, vnd gutleichem willen vron Elspeten der vorgenanten Aptessinne vnd ir samnung datz sant Bernhart vnd irm schaffer bruder fridreichen in sein hant nach des lands recht in Osterreich, mit meines herren Graf Perchtolds von Hardek vnd mit hern Heinreichs des iungen von Schowenberch gunst, vnd mit ir baider gutem willen vnd mit ir hant, als ouch ir baider Ingesigel an disem brief bewern, daz die Samnung vnd daz Chloster datz sant Bernhart den selben hof ewichleichen haben schulle gernbichleich an all anspraeh vnd mit allem nutz vnd mit allem recht, als ich vnd mein vodern den von der Grafschaft gehabt haben. Vnd wand wir nicht aygner ingesigel haben, so geb wir zu einer bestetigung vnd ewigen vestnung ditz dings der vorgenanten Aptessinne vnd ir samnung datz sant Bernhart disen brief versigelten mit den Ingesigeln der edln herren in Osterreich, meins herrn graf Perchtolts von Hardekk vnd hern Hainreichs des iungen von Schowenberch di vorgenant sint, vnd hern Stephans von Meissaw des Marschalchs in Ostereich, di ouch ditz dings gezivg sint. Daruber sind ouch gezivg her Hainreich vnd her Chunrat dy Cheyower, her Vlreich der iung herr von Meyssaw di dinstherren. Herr Vlreich, her Ott di Purtorfer. her Herwart von Hoven. her Vlreich der peygarter. her Pillunch di rytter, Vlreich, Livtwem, Jans di Grunpeken. Ortolf der Grille vnd Hiltprant Grille vnd ander freuner livt genug. Ditz dinch ist geschehen vnd diser brief ist gegeben ze sant Bernhart in dem Chloster an sant Michels tag, do darnach an den nahsten weinachten christus Jesus vnser Herr nach der mensschait het alters ganczer iar Tousent vnd dreu hundert vnd sechs iar.Wir Graf Perchtold von Hardek, Heinreich von Schowenberch, Stephan von Meyssow veriehenvnd gesten aller der red, als hie vor geschriben stet, vnd dar vber zu einem vrchund geb wir vnser Ingesigel an disem brief dem vorgenanten Ortolfen vnd den vrowen von sand Bernhart, als si mit einander geworven haben."}
{"text": "In dem namen vnsers herren amen. Ich grave Friderich von Toggenbvrc kvnde allen dien, die disen brief lesent alder horent lesen, daz ich dvr got vnd dvr die liebi, die ich ze dem closter ze Maggenowe han, gigeben han der abtissinne vnd dem convente vrilichen vnd ledecliche mit allem rehte min eigen ze Mose, dc Amvr von Horwen von mir hate ze lehen, vnd de eigen, de herre Heinrich der Lowe von Zvcchenriet von mir hate ze Swarzenbach, vnd dc eigen, dc Heinrich ab Egge von mir hate och ze Swarzenbach, vnd dc eigen, dc herre Cvnrat von Mvnchwile von mir hate in Gebsatal, vnd Heinrichen den Zehender, den herre Eberhart von Bichelnse von mir hate, vnd dc lehen, dc Haertnit von Salwenstein von mir hate, dc waz min lehen von dem gotshvse ze Owe, dc selbe lehen lit in dem dorfe ze Ermvtingen. Dc gab ich vf ze Owe, swc inen von im wart, dc ez inen von dem gotshvse verrihtet wrde. Daz diz war si vnd och ewecliche staete belibe, dar vber han ich disen brief gesigelt mit minen insigil zeinen staeten vrkvnde. Des sint gezvge graue Friderich von Toggenbvrc grauen Craftes svn vnd Vlrich von Bvssenanch vnd Bertolt der Lvbeler vnd Heinrich von Bvle vnd Vlrich Snode vnd brvder C. der Giel vnd brvder Albreht der Hvne vnd brvder H. loche. Dc diz staete belibe, alse da vor gescriben ist, dar vber wart dirre brief gegeben ze der Hohvn Toggenbvrc an dem tvsendosten vnd zwei hvndertosten vnd ahzegosten iare nach gottes gebvrte, an dem vierden tage nach der tvlt Mathie apostoli."}
{"text": "Allen dien disen brief sehent oder horent lesen, kunden wir Berenger von Landenberg ritter, Rudolf von Lindenberg vnd Johans von Munchwile, das wir dur got vnd dur liebi, die wir ze dem kloster haben ze Thennikon, nach dem vnt Walther von Bichelnse vf gab vnserm herren von gottes gnaden apt Herman ze sant Gallen ein halbe muli, der man sprichet ze Mose, an des vorgenanden klosters stat, als getruwe trager enphiengen vnd enphangen haben, swas der vorgenande Walther von Bichelnse ze der vorgenanden halben muli ze lehen von sant Gallen hatte vnt vf gab, als vorgeschriben ist, vnd veriehen och, das wir ze der selben halben muli nicht recht haben anders, denn als wir hie vor geoffent vnd veriehen haben, vnd ensolen wir noch vnser nachkomen das selbe gotzhus ze Thennikon an der vorgenanden halben muli niemer betruben noch enkein wis besweren vnt sulen dem selben kloster ze Thennikon die vorgeschriben halben muli ze Mose tragen vnd schirmen an alle geuerde als getruwe trager. Beschehe och das, das vnser herre der vorgenande apt oder sin nachkome die vorgenanden halben muli dem kloster ze Thennikon vertegon wolte vnd wir dar zu noturftig werin oder nutze ze vf gebenne ald ze andren sachen, wa das vnder vns allen drin einer tut an ir alr stat, der sol des gewalt han, vnt hat das kraft vnd macht, als ob wir es alle tetin. Wir vnt vnser nachkomen sulen och mit vf gebenne vnd mit andren sachen tun vmb die vorgenanden halben muli, als des vns bittent vnd mutent du ebtischin vnt der conuent des klosters ze Thennikon. Vnd das dis war si vnd stete belibe, so henken wir vnser insigel an disen brief ze einem vrkunde aller der dinge, so vor geschriben stat, vnd geben inen disen brief also besigelten. Dirre brief wart gegeben, do man zalte von gottes geburte druzehenhundert iar, dar nach in dem vierzegosten jare, an sant Peters vnd sant Pauls tag der zwelbotten."}
{"text": "Ich Janns der Veirtager und all mein erben vergehen und tun kunt offenlich mit dem brief, daz uns mein prueder Chunrat der Veiertager, fraw Kathrei sein hausfraw und ir erben di gueter die hernach geschriben stent recht und redlich ze getrewer hant gemacht habent, ain iesleich gutt mit seins rechten lehnherren hant: des ersten ain lehen das gelegen ist ze Pletichendorf mit alle die und darzu gehort und das von dem durchleichtigistem fursten herzog Rudolffen ze Osterreich ze Steir und ze Kernden ze lehen ist; darnach das haus ze Vridaw mit alle die und darzu gehort, das von dem hochwirdigen fursten dem abt von Melkch ze lehen ist; darnach die vischwaid gelegen doselbs ze Vridaw di von den edln herren und graf Perichtolden und von graf Jansen purkgraffen ze Maidburch und graffen ze Hardekk ze lehen ist. Dieselbn gueter habent si uns ze getrewr hant gemacht, also das wir uns des mit unsern trewn an gever verlubt und verpunden haben und verhaissen ouch mit dem brief, wan di der egenant Chunrat dern Veirtager, fraw Kathrei sein hausfraw oder ir erben an uns vordernt, das wir in di austerstat unverzognlich wider mit der lehenherren handen auf geben sullen; und wer auch daz si di iemand verkauften verseczten schueffen machten oder geben mit irem brief oder mit ainer gewissen zwair erbern man den sullen wir si ouch auf geben und in alles das gepunden sein das vor geschriben stet, ze geleicher weis als inselb; das luben wir in mit unsern trewn. Wer aber das wir daran indert saumig waren oder daz wir nicht genzleich stet hieten und volfurten das vorgeschriben stet, allen den schaden den si des nemen oder di den si di guter verkauft verseczt geschaft gemacht oder gegeben hieten, den sullen si haben auf uns und auf alle dem guet das wir haben in dem land ze Osterreich, wir sein lemptig oder tod. Mit urkund des briefs versigelt mit mein obgenanten Jannsen des Veyrtager insigel und mit meins herren insigel herrn Vlreichs des Veirtager probst ze Sand Polten und mit Pernolts des Chlingenfurter insigel, die ich des vleisseuchleich gepeten han, das s der sach zeugen sind mit iren insiglen. Der brief ist geben nach Krists gepurde dreuzehenhundert jar darnach in dem vier und sechzigisten jar, an sand Gorgen tag."}
{"text": "Ich Chunrat der wiltwercher purger ze Wienn, tun chunt vnd vergihe offenlich an disem brief allen den die in sehent oder hoerent lesen, daz ich gar vnd gaenczlich gewert pin der pfenninge, der mir mein herre bischof Chunrat von Frising suldig was, dar vmb mir her Vlreich von Friding vnd her Hainreich von Hovnburch gehaizzen hetten fuer in ze laisten ze Wienn in der stat, die sag ich paid dar vmb gar vnd gaentzlich ledig wan ich gar vnd gaentzlich gewert pin von minem vorgenannten herren bischof Chunraden von Frising der pfenninge dar vmb si mir hetten verhaizzen vnd gelobt. Dar vmb ze einem vrchuende gib ich disen brief versigelten mit meinem insigel. Der brief ist gebn ze Wienn do von Christes gepuertt worn druetzehen hundert iar vnd dar nach in dem driv vnd drissigisten jar, an vnser Vrowen abent ze herbest."}
{"text": "Ich Michel der Nodelar vnd ich Jaut sein Hausurowe wir vergehen vnd tun chunt allen den, die disen brief lesent oder horent lesen, die nu lebent vnd hernach chunftich sint, vmb den Paumgartten gelegen enhalbe Tunaw datz Chagran bey dem Valtor, den der Erber man her Heinreich, ze den zeiten Chelerschreiber dez Edeln hochgeporen fursten Hertzog Albrechts ze Osterreich, ze Steyr vnd ze Cherntten von hern Albern dem Stuchsen mit andern Guttern gechauffet hat, vnd den ich dez ermont han mit Erbern lauten, daz derselbe Paumgartt, mein chaufts gut ist, vnd den er mir durch seiner beschaidenhait willen ledich lazzen hat, also, daz ich, oder swer denselben Paumgartt nach mir besitzzt, dem vorgenanten hern Heinreichen dem Chelerschreiber vnd seinen Eriben daz phunt Wienner phening geltzs purchrechts, daz er auf demselben Paumgartten hat, furbaz alle iar dovon dienen vnd auch raihen schuln an sant Michahelstag ze rechtem purchrecht vnd nicht mer. Vnd darvmb, daz si dezselben purchreehts furbaz dester sicher sein, so haben wir in zu dem egenanten Paumgartten gesatzzt ze rechter Ebentewerung nach der Stat recht ze Wienne mit vnser Erben guten willen vnd gunst, mit verdachtem mut vnd mit gesampter hant, ze der zeit, do wir ez wol getun mochten, vnd mit vnsers Gruntherren hant, dez Erbern Ritter hern Jacobz von Chrutt, vnser Haus, gelegen hinder sant Pangraetzen ze Wienne zenechst Vlreichs Haws dez Hangforleins, vnd do man von demselben egenantem vnsenn Haws alle iar dient hern Jacoben von Chrutt Drey Schilling phening, halbe an sant Michahelstag vnd halbe auch ze weihennachten ze Gruntrecht, vnd auf vnser vrowen alter auf der Stetten ze Wienne zu der Ewigen messe, die Seyfrit saelig der Minneganch gestifft hat, ayn phunt phening, vnd in sant Pangraetzzen Chappellen an dez Hertzogen hof ze Wienne dreizzich phening, vnd in daz Tautsche Haws ze Wienne ayn phunt phening, allez ze rechten purchrecht vnd nicht mer, also mit der beschaidenhait, ob daz waer, daz in furbaz dez vorgeschriben irs phunt Gelts auf dem egenanten Paumgartten icht abgieng, vnd daz der Paumgartt dazselbe phunt purchrechts nicht getragen mocht, daz suln si haben auf der vorgeschriben Ebenteuer vnd auch vnuerschaidenlichen auf vns vnd auf allem vnserm guet, daz wir haben in dem Lant ze Osterreich, wir sein lebentich oder tode. Vnd auch alle die weil, vnd her Hainreich der Chelerschreiber daz Gut inne hat vnd besitzzet, daz er von hern Albern dem Stuchsen gechauffet hat, als vorgeschriben stet, schuln wir oder vnser nachchomen daz phunt gelts purchrechts, daz er auf dem egenanten vnserm Pauemgarten hat, Halbes gewalt vnd recht haben abzelosen, swenne wir in derselben zeit daz getun mugen oder wellen, mit Siben phunten Wienner phenning. Vnd swenne auch daz geschieht, daz dazselb phunt geltzs halbz abgeledigt wirt, so schol vns vnd vnsern Eriben daz vorgenant vnser Haws der vorgeschriben Ebenteurung danne gaentzlichen wider ledich sein an allen chrieg. Daz diese sache furbaz also staet vnd vnzerbrochen beleibe, vnd wanne wir selber nicht aigens insigils enhaben, darumb so geben wir in disen brief ze einem waren vrchunde diser Sache versigilten mit des vorgenanten vnsers Gruntherren insigil, dez Erbern Ritter hern Jacobz von Chrutt vnd mit Hainreichs insigil dez Puchueler, ze den zeiten Ambtman vnd phleger der Schotten Gut ze Wienne, die dieser sache zeug sint mit iren insigiln. Diser brief ist geben ze Wienne nach Christes Gepurtt Dreutzzehen Hundert iar darnach in dem Siben vnd fumftzgistem iar, dez nechsten Montags vor sant Johannes tag ze Sunnbenten."}
{"text": "Wir Albrecht vnd Ott von gots gnaden herczogen ze Osterreich vnd ze Styr veriehen vnd tun kunt offenlich mit disem brief, daz wier vnserm getriwen lieben Reinprechten von Eberstorf chamrer in Osterreich vmb seinen dinst so er vns des vordern jares gen Behem getan hat, gelten sullen vnd schuldig sein sechczig phund phenning Wienner vnd seczen im dorumb einen zehent der gelegen ist ze Witow den Leupolt von Sachsengang von vnserm lieben enen chvnig Rudolfen selig vor ze lehen gehabt hat vnd den vns der selb Leupolt ze vromden handen pracht hat, also daz er vnd sein eriben den selben zehent mit allen nuczen vnd rechten so darzue gehoeret, in phandes weis an abslag als lang innehaben vnd niezzen sullen vncz daz wier, vnser erben oder nachchomen von im oder von seinen erben den selben zehent vmb daz voergeschriben guet gar vnd genczlich ledigen vnd loesen. Vnd des ze einem offenn verchund geben wir im disen brief besigelt mit vnsern insigeln, der geben ist ze Wienne an sand Nyclas tag, do man von Christes gebuert zalt tausent drevhundert jar, dornach in dem drey vnd drizzigistem jar."}
{"text": "Ich Nycla von Pechlarn vergih offenlich an disem brief vnd tun chunt allen den, die in sehent oder horent lesen, daz ich wol bedoht vnd mit gutem willen meiner housvrowen Petersen vnd aller meiner Erben verchouft han ein Aigen haizzet Proestorf, leit bei Seusenek vnd dient ein phunt phenning wienner, dem edlem herren herm Heinrich von walse vmb vierzehen phunt phenning wienner Munsse, der ich schon verrichtt bin vnd gwert vnd sol auch ich mit samt meinen Erben des vorgeschriben gutes des vorgenanten hern Heinrichs von walse vnd seiner Erben gwer sein vur Chrieg vnd vur Ansprah an aller stat nah Landes Reht. Vnd dar vber ze vrchunde gib ich in disen brief mit vnsers pfleger jnsigel von Pechlarn vnd mit der Burger jnsigel da selb bestetet vnd geuestent; vnd sint des Gezeug her chunrat der Burgraf von Seusenekk, her Heinrich der Roedler, her Ott von Chornspach vnd ander piderber Leut mer. Der brief ist geben, do von Christes Geburt warn driuzehen Hundert iar, in dem zwai vnd zwainzigistem iar an dem perht tag."}
{"text": "Wir bruder Chunrat der abt von Raitenhaslach tuen chunt allen den, di disen brief hornt vnt sehent, daz wir ein chrieg vmb ein hub datz Pessemos zwieschen vnser bruder Haeinreichs vnt Otten aeinhalben vnt Chunrats von Pernungshaim vnser swester tahter wirtes anderthalben, der bedenthalben an vns gelassen wart, also beschaiden haben, daz vnser vargenant bruder H vnt Ot di hub halbev an allen chrieg ledichleichen haben schuln vnt dez andern tails Chunrats von Pernungshaim vnt seiner hausfrawen Diemuten vnser vargenant swester tahter schuln behalter sein vntzen an ir baeider toet. Is daz Ch von Pernungshaim bi vnser swester tahter chint gewinnet, di lehen gehaben megen, di schuln di hub mit samt in haben. Gewinnet aver er tohter, der behalter schuln sein vnser offtvargenant bruder H vnt Ot oder ir baeider chint nach ir toet. Is daz, daz er weder sven noch tohter bi ir gewinnet, so schal er doch di hvb halbev haben an allev widerrede vntzen an sinen toet. Dev beschiedung ist geschehen, do von Christes burt warn tauzent vnt zwai hundert vnt naevn vnt ahtzch jar, vnt geb dez vrchunt disen brief mit vnserm insigel mit disen zevgen: bruder Berhtolt der chelner von Raitenh, bruder Hilprant der subprior, bruder Heinrich der huter; Vlreich, Ch, Friderich drei bruder von Halleprukk, Perhtold vnt H, vnser baeider bruder sven, Ch vnt H von Sassawe."}
{"text": "Jch fridreich Erwoltspekch, ich paul Atychperger, wir veriehen offenlich mit dem brief, daz wir dem erwirdigen fursten, vnserm genaedigen Herren, Hern Pilgreim Erczbischofen ze Salczburch, Legat des Stuls ze Rom, vnd seinem Gotshaus ze dienst furen vnd haben wellen, vnser igleicher ainen Spiezz, mit Harnasch vnd Rossen wol geczewgt, als dar zu gehort getrewlich an geuer in dem gegenwurttigen Chrieg, den er hat mit Wilhalm dem frawnberger von dem Hag vnd seinen Helffern, wo vns vnser obgenanter Herr von Salzburch, hin mainet in dienst ze nuczen, als lang er vns seinen Sold dar vmb geit, vnd als lang wir auch, den von im dar vmb in nemen, Vnd dar vmb hat vns vnser obgenanter Herr von Salzburg ganczes Soldes ain Monad, hinfur, daz sich hewt an hebet, an allen vnsern schaden, furderlich ausgericht vnd bezalet, waer auch, daz wir, di weil der dienst weret, icht redlich schaeden naemen, wie di genant sein in vnser egenanten Herren dienst mit der Haubtlewt wizzen vnd weisung, di vnser obgenanter Herr oder sein geschaeft, dar zu seczet, di selben schaeden sol vns vnser egenanter Herr von Salzburg, oder sein Gotshaus wider chern nach seines Rates Rat, also waz derselb dar vmb spichet , des genugt vns wol, vnd sol dabei beleiben, wir sullen auch diselben schaedenze hant oder inner ainem Monad, nach dew vnd derselb Sold ausget mit redleicher weisung vordern vnd melden an vnsern vorgenanten Herren von Salzburg oder seinen nach chomen, vnd an wew wir des nicht taeten, des waer man vns nach dem monad nichtz gepunden, Vnd dar vber ze vrchund geben wir den offen brief versigilten mit des erbern Herren Hern Otten von Zeltking Haubtman ze Salzburg vnd mit Hansen des Strewn, aigen anhangunden Jnsigeln, di ir Jnsigel durch vnser vleizzigen bet willen an den brief gehangen habent, in vnd iren erben an schaden, wan wir di zeit nicht Jnsigel hetten, vnder den egenanten Jnsigeln, wir vns baid obgenant verpinden allez daz staet ze haben vnd ze volfuren, daz an dem brief geschriben stet, Der geben ist ze Salzburch an Eritag nach sand Gregorij tag, nach Christes gepurd Dreutzehen Hundert Jar darnach in dem Achczigistem Jare."}
{"text": "Wir Albrecht von gotes gnaden Herczog ze Osterreich, ze Steyr, ze Kernden, vnd ze Krain, graf ze Tyrol zc. Bechennen vnd tun chunt Offenlich mit disem brief, daz wir vns gen dem Hochgebornen fursten vnserm lieben Ohem Herczoge Friderichen Phallenczgrafen bei Reyn vnd Herczogen in Beyern zc. verpunden haben vnd verpinden vns auch wissentlich, Swaz wir grafe Hainreichen von Schawnberg in dem krieg, den wir yeczunt mit Jm haben, seyner Vesten oder geslozzen, Merkte oder dorffer angewinnen, vnd in vnser gewalt bringen, daz wir damite gen dem selben vnserm Oheim vnd auch gen seinen Brudern den hochgebornen fursten Stephann vnd Johannsen auch Phallencz grafen bey Reyn vnd Herczogen in Beyern vnsern lieben Oheimen, sten vnd beleiben sullen in solicher Buntnusse vnd freuntschaft alz wir baident halben vns gen einander verschriben haben mit vnsern Landen ze Osterreich vnd ob der Ens, vnd irem Lande ze Nydern Beyern, nach Laute der brief, die wir dar uber eynander gegeben haben. Mit vrchund dicz briefs geben ze Starhemberg an dem Hausrugg an Freitag vor sante Pangracien tag. Nach kristes geburt Dreu czehen hundert Jaren, dar nach in dem Achczigisten Jare."}
{"text": "Ich Wilhelm von Enne herr Rudolfs saligen svn von Enne frye tun kvnt allen den, die disen brief ansehent oder horent lesen, vnd vergich des offenlich an disem selben brief vmb die vesty halb Grymmenstain lut vnd guter, so darzu gehorent, die mir min lieber vetter herr Wilhelm von Enne ritter ze koffent geben hett vmb aht hvndert guldin, bi dem selben koff vnd bi dem selben gut ich im aber noch schuldig belib vierhvndert guldin, da von ich im jarlichs zwschen sant Martins tag vnd dem zwelften tag ze wyhennahten ze rechtem zins geben sol vierzig guldin vier jar nach anander, des selben gutz vnd zins ich in gewist hab vff minen tail der selben vesty vff lut vnd gut, so darzu gehorent, als dis alles der hobtbrief volleklich lutet vnd sait, den ich im darvber besigelten geben hab. Wie daz ist, daz in dem selben brief geschriben stat, daz ich die selben bewisvng vnd versatzvng der selben guter mit der lehenherren willen, dannan si lehen sint, getan hab vnd aber daz noch nit beschehen ist, da hab ich dem selben minem vettern offenlich vnd willeklich gesworn ainen gelerten ayd ze den hailigen, daz ich bi dem selben koff beliben sol vnd wil vnd daz ich oder min erben im vnd sinen erben den selben minen tail der selben vesty lut vnd guter, so darzu gehorent, vmb die selben vier hvndert guldin vnd vmb den selben zins in pfandes wise fertigen sol von miner herschafft von Osterrich hinnan ze dem hailigen tag ze ostren dem nahsten, der nv kvnt, ob mir aber daz vor gieng, so sol ich es darnach tun inrvnt zwain manoden den nahsten, so es der selb min vetter oder sin gewisser bott an mich vorderent vnd des nit enbern wend, ane alle geuerde. Tatin ich oder min erben des nit, so sol ich mich darnach mit min selbs lib ane alles verziehen gen Costenz in die statt antwrten oder gen Lindowe oder gen Veltkilch in der drier stett ain, in weli ich wil, vnd darinne recht vngeuarlich giselschafft laisten vnd niemer daruss komen noch da von gelassen won mit des selben mins vettern herr Wilhelms von Enne oder sins gewissen botten guten willen, e daz im du selben lut vnd guter in pfandes wis vmb daz obgenant gut gefertigot werdent nach lut vnd sag des obgenanten hobtbriefs, ane alle geuerde. Vnd wenne aber er der obgenanten vier hvndert guldin vnd och des zins vnd schaden, ob dehainer daruff stund, gewert wirt oder sin erben, ob er enwere, so sol mir vnd minen erben der selb min tail der selben vesty lut vnd gut, so darzu gehorent, dannahin mit allem recht ledig sin. Vnd ze warem vnd offem vrkvnd aller dirre ding gib ich der selb Wilhelm von Enne herr Rudolfs saligen svn min insigel an disen brief. Der ist ze Costencz geben, do man von Cristes geburt zalt druzehenhvndert jar, darnach in dem ain vnd ahtzigosten jar, an vnser frowen abent der liechtmisse."}
{"text": "Ich Chunrat der Pueb, mein hausfraue vnd Fridreich vnd Christan mein paid sun vnd all ander vnser paider erben vergehen offenbar an disem brief allen den, di in sehent oder horent lesen, daz wir datz Hinterse auf den welden in dem Triufenpach vnd in dem Veuchtenpach vnd auf den selben zwain paechchen chainerlai holtzrecht oder bisteholtzrecht oder aigenschaft hawen oder gehabt hawen, vnd verhaizzen bei vnsern triun, swem Jacob Pfenwert seinev recht, deu er auf den obengenanten waelden vnd paechchen hat, ze chauffen geit vnd di pfleger in dem nidernhof in dem Hellein, ob si diu selben recht von ime werifent vnd chauffent, von vns vnd von aller vnserr nachchumft ewichleich vnangesprochen sullen sein. Vnd dar vmme geben wir dem vorgenanten Jacoben Pfenwert vnd den pflegern in dem nidernhof zu dem Hellein disen vnsern offenn brief ze vrchunde versigelten mit meinem des obengenanten Pueben insigel, vnder dem wir vns gentzleich verbinden. Des sind ziuge: Ylr der Gaeugel, Chunrat der Tenkke, Chunrat der Pirler, Ott der Oeder puriger in dem Hellein vnd ander getrive leut genuege. Der brief ist gegeben nach Christes geburtt vber driuzehen hundert jar in dem driuvndfierzigisten jar darnach, an sand Michels tage."}
{"text": "Wir Herman von gottes vnd des stuls gnaden ze Rome bestater abt vnd der conuent alle gemainlichen des gotzhus ze sante Gallen tun kunt vnd veriehen offenlichen an disem brieue fur vns vnd fur alle vnser nahkomen allen, die in ansehent, lesent oder horent lesen, das wir ansehen vnd angesehen haben dankname getruwe dienste, die vnser getruwen lieben lantlute von Appacelle, von Huntwile, von Tuffen, von Vrnaschun, von Wittebach, von Nanggerswile vnd von dem Rodmonten vns vnd vnserm gotzhuse dik willeklich getan hant vnd noch tun mugen. Darvmb haben wir mit guter vorbetrahtunge vnd beschaidenhait ainmuteklich willeklich vnd frilich dur nutz vnd besserung der selben lender in die gnade vnd die gutlichi getan vnd die ordnunge vnd die gesetzte gemachet vnd gesetzet, das si eweklich iemerme in den selben lendern sin vnd beliben sol, das alle die lute die huser ald hofstette, akker ald wisan, holtz ald velt ald kainer layie guter in den selben lendern nah der lender reht vnd gewonhait erbent vnd erben son, allen den harnasch han vnd erben son an alles koffen, den die lassent, die su erbent, vnd son ouch denselben harnasch allen sament gantzlichen vnd gar vffen den hofstetten hofraitinan vnd gutern in den lendern lassen beliben, darvffe die lut seshaft waren, von den su den selben harnasch erbent vnd geerbet hant. War aber, das ir dehaine, es war frow ald man, das vberfur vnd brache vnd den harnasch allen ald ainen tail des harnasches vertat vnd da nut liesse beliben, als vor ist beschaiden, der sol vns vnd vnsren nahkomen darvmb besseron an vnser gnade, was wir nut enbern wellen, vnd sol darzu den harnasch ane furzug wider vffen das gut schaffan, darvffe die seshaft waren, von den su den selben harnasch geerbet hant, vnd hat ain ieglich lantman gut reht vnd gantzen gewalt darvmb ze klagenne, er sie arm ald rich, wenne er wil. Vnd ze ainem waren vrkunde vnd ze ainer statun sicherhait der vorgeschriben dinge ordenunge vnd gesetzte, das su nu vnd ouch hienah iemerme eweklich also beliben, darvmb henken wir vnser insigel vnd vnsers conuentes insigel an disen brief. Der geben ward ze sante Gallen in der stat, do man zalte von gottes geburt druzehenhundert jar, viertzeg jar, darnah in dem funften jare, an sant Johans abent des Toffers."}
{"text": "Wir Albrecht von gottes genaden hertzog zue Osterreich ze Steyr vnd Kerndten thund khundt, das wir vnnserm gethreuwen lieben Friderichen von Hynweile an sein selbs vnd seiner lehenns erben stat ze burgman haben genomen gehen Raperschweile, da sein vordern vnd er vormaln burgman gewessen seind vnd da sy ain hauss vnd hoff haten, das aber inen zergangen vnnd vnnutz worden ist, vnd da soll der genanntt Friderich von Hynweil ald sein erben daselbst sitzen in vnnser vestj, wenn wir daselbst krieg habend, ald aber ain biderben man mit seinem harnasch, der vnns threuwlich beholffen seye, vnd da harumb haben wir dem egenanntenn Friderichen vnd seinen lehens erben geben ze burglehen in aines rechten werenden pfandes weise an abschlag die nutze vier march geltes auss vnnser steyr beeder ampter auss dem nidern ampt ze Glaris ie fur ain march funff guldin, die im ald seinen lehens erben ain jettlicher vnnser amptman, wer je ze zeitten da vogt ist, jerlichen richten vnd geben soll ie auf sandt Martins tag. Beschehe das nit, so mag der vorgenannt Friderich vnd sein erben vmb den zins pfenden vnd angrifen vmb souil zins, so in deme ausstatt, in vnnser statt gehen Raperschweil, vntz er vnd sein erben betzalt werden, vnd durch das er sein burgsass daselbst dester bass gebauwen moge, vnd soll der vorgenannt Friderich ald sein lehens erben disen vorgenannten zins haben vnd niessen zue ainem rechten burglehen, vntz das wir hertzog Albrecht ald vnnser erben die vier marckh geltes ablossen vmb viertzig marck silber, fur jede march funff guldin, wenn auch das beschicht, so sond vnns auch die vier march geltes ledig sein, vnd sollen sy die viertzig march anlegen vnd bewenden an ligende guetter gelegen vmb Raperschweil, sosy nechste mogen, die aigen ald erb seyend, vnd sollen die von vnns zue burglehen innhaben vnd niessen ze dem hauss, das ir burgsass ist. Mit vrkhundt des briefs, der geben ist ze Brugg an dem dornstag vor der auffart nach Christus gepurt iar."}
{"text": "Ich Ludweig der Czuphinger vergich fuer mich vnd all mein erben mit dem offen brieff allen den de in sehent oder horent lesen, daz ich meinen hoff ze Czuphing den obern in Taufchiricher pharr, der vnser rechcz inbercz Stephanysch aygen ist, den haben wir zu rechten lehen genumen von dem edlen hochgeporn fuersten vnd vnserm lieben gnadigen hern herczog Albrechten in Osterreich vnd von allen sein eriben vnd schullen wir in dar vmb trew vnd gewar sein alz ein lehen man seym hern seyn schol. Mit vrchunt dez briefs versigelt mit meinem anhangundem insigel, der geben ist nach Christi gepurd vber drewzehen hundert iar vnd dar nach in dem vier vnd achczkisten iar amb Samcztag nach sand Andres tag."}
{"text": "Wir Rud. von Schaerfenberch, Ot von Montparis, Wilhalm vnd Haevgel von Schaerfenberch veriehen offenleich vnd tvn chvnt allen den die disen brif sehent oder hoernt lesen, di nv sint vnd her nah geborn werdent, daz wir mit gemainem rat vnd mit guetem vnd ganczm willen fver vns selb, fver alle venser erben die wir nv haben oder her nah gewinnen, vnd fver alle venser frevnt oder laevt vnde diener gar vnd gaenczleich verczigen haben vnd verzeihen an disem brif aller der ansprach; rehtes vnd aller der vorderung di vns vor gerihtes oder auzzerhalb gerihtes gevallent, ziment oder beholfen moehten sein, mit swelhen sachen oder ansprach daz waer, gegen vnsern lieben vnd gnaedigem herren dem ersamen bischof Emchen von Freising, gegn sinen nahchomen oder hincz sinem gotshavs ze Freisingen vmb allen den schaden vnd gebresten den wir vnd alle vnser besvnder diener mit brant, mit ravb oder mit swelherlay sachen vnd beswarung vns der widervarn ist vnd enpfangen haben an venser laevt oder gut, swie daz geschehen ist in allen den vrlevgn die wir gehabt haben in des vorgenanten vensers herren bischof Emchen von Freising vnd in seins gotshavs dieenst vnd rettung gegen den edln laevten Offen von Lantstrost, Ortolfen, Greiffen, Friczen vnd Hermann von Raevttenberch, Otten von Sicherstain vnd avch gegn Mainczen von Hopfenbach vnd seinen svenen vnd mit allen ir helfaern, swie si genant sint, swelherlay schad vns von den allen geschehen ist, dar avf verzeihen wir gar vnd gaenczleich, daz wir fuerbaz dhein ansprach svellen haben, noh dhain vorderung hincz venserm oftgenanten herren bischof Em. ze Frising vnd hincz sinem gotshavs, daz avch wir des vorgenanten schaden vnd aller ansprach dar vmb fuer vns, fuer venser erben vnd fuer venser diener verzeihen vnd verzigen haben. Ze ergeczung vensers schaden der avch vns gaenczleich genvegt, hat vnser vorgenanter herr bischof Emch mich Wilhalm von Schaerfenberch von sinen besvndern gnaden erledigt vmb dc march Agleyer pfenning von den vorgenanten Raevtenbergern di mich hetn in ir vanchnvezz vnd in ir banden, der selben losvng vnd ergeczung lazzen wir vns alle genvegen vnd verbinden vns an disem brif, daz wir, venser erben vnd vnser dienaer vmb alle venser vorgenant schaden dheinerlay rehtes, noh vorderung niht mer haben svellen hincz venserm oftgenanten herren den bischof vnd hincz seinem gotshavs ze Freysing. Waer avch, des got niht enwelle, daz venser dheiner oder venser frevnt vnd diener vmb den vorgenanten schaden dhein tat gegen venserm herren dem bischof oder gegen sinem gotshavs an griffen oder schaden taeten, des gebinden wir vns ganczlich vnd gar wider ze tvn an allen avfschub, taeten wir des niht, so sol mit venserm guten willen vnd avch mit vensrer bet der ersam herr graf Stephan von Steincznah vnd sein brueder des beholfen sein venserm herren dem bischof vnd sinem gotshavs gegen vns vnd gegen allen vensern helfern daz daz an schaden werd auz gerihtet, vnd sein avch wir des gebvnden an gevaerd wider ze tvn vnd ze bezzern vnd sol er dez zv choemen mit venserm willen an vns vnd an venserm gut, des svllen wir im niht vor sein. Vnd dar vber ze einem vrchvend vnd ze einer endlichen statichait venserr vorgenanten geluebd vnd verzeihung geben wir disen brif mit des vorgenanten edln herrn insigel graf Stephans von Steincznah mit aller vensrer vier insigeln als wir an disem brif oben genant sein vnd avch ze einer bezzern erchantnvezz mit vensrer frevnt insigeln F. von Chvengsperch, Seyfrides des Herwergers vnd Ber. des Frevdenbergers. Der brif ist geben ze Lok da man zalt von Christs geburtt drevzehenhvndert jar, dar nah in dem nevnten jar, des nahsten Mitichen nah vensrer Froven tach als si wart geborn."}
{"text": "Ich Berchtholt Chleiharth von Weil burger zu Costantz thun khund allen den, die disen brieff an sehendt oder horendt lesen, vnd verjich dis offenlich an disem brieff, dz ich von dem frommen vesten Loutholt dem Schenken von Hedingen vnd von frow Anna seiner elichen frowen an barem guett empfangen hab sechzig pfund guotter gemeiner pfennig Costanzer munz vnd bin auch der gahr vnd gentzlich von inen bericht vnd gewert vnd hab siy zu meinem redlichen nutz geben vnd benuegt, vnd dz ich inen vm die selben sechzig pfund Costantzer pfennig vnd allen iren erben fur mich vnd alle meine erben hab zu khoffen geben recht vnd redlich vnd aines besteten immer werenden ewigen khoffes den hoff zu Ebersoll gelegen bey Glattburg mitt allem recht vnd mitt allem, so darzu als darin gehort, es siiy von gewonhaitten als von recht vnd sonderlich mitt dem guott, dz man namzst Copplis guott, dz gelegen ist zu Bilweil vnd dz ich vntzher zu lehen gehabt hab von dem obgenanten Loutolt Schenckhen, vnd darzu dz guttlin gelegen vff Herren, dz ich auch dahar zu lehen hab gehabt von Conradten von Eppenberg, die gutter zu dem obgenantten hoff vnd in disen khof auch mitt aller ir zugehorde gehorend, vnd hab auch inen denselben hoff vnd auch die gutter zu khoffen geben mitt haus mitt hoffstetten mitt hofraitten mitt bomgartten mitt ackheren mitt wisen mitt holtz mitt veld mitt wun mitt waid mitt wasser mitt zwey mitt wegen mitt stegen mitt abwegen mitt wasser mitt wasserbain mitt gebuwen vnd vngebuwen mitt allen zinsen fruchten nutzen rechten vnd gewonhaitten mitt aller ehasti benempten vnd vnbenempten wissendes vnd vnwissendes mitt aller zugehorde vnd mit allen den rechten, als dz alles an mich khommen vnd bracht ist vnd als ich es alles vntz her auf disen heutigen dtag gehept besessen vnd genossen hab, vnd hab mich auch entzigen gehn dem vohrgenanten Leutolt Schenckhen, frow Annen seiner ehlichen frowen vnd gen allen iren erben vnd entzieh mich mitt vrkhund dis gegenwertigen briefs an dem vohrgenaten hoff vnd guotern mitt aller zugehorde aller aigenschafft aller lehenschafft aller vohrderung vnd ansprach alles schirmes vnd vszuges vnd aller der recht, so ich an dem vohrgenandten hoff vnd guotter vnd zu allem dem, so darzuo al darin gehorett, jegemanien ald gelopt hab ald da mitt ich ald dekhain mein erben ald iemandt andere von meinett wegen den hof vnd guotter vnd zu allem dem, so darzu ald darin gehorendt ald gehept hab ald da mitt ich ald dekhain mein erben ald iemandt andere von meinet wagen den hof vnd die gutter mitt aller zugeorde gar ald an dekhainem thaihl in ald hernach fur aigen oder fur lehen khindendt ald mochtendt angesprochen in dekhaine wise, so sig mitt gericht gaistlichem ald weltlichem gericht ald mitt dekhainer schlecht in der sach ohn alle geverde, ald da mitt diser redlicher khofbund ald mocht gewendett werden in dekhain wise, vnd hab auch darbey mitt meiner gutter truw gelopt fur mich vnd alle meine erben, des khoffes des obgenandten hofs vnd der guotter mitt allem dem, so darzu oder darein gehortt, ald vohr ist bescheiden, des obgenantten Leutolts vnd frow Annen seiner elichen frowen vnd aller ir erben recht wahr vnd troster zu seind fur recht lehen, als vohr geschriben statt, vnd auch also wahr, dz den selben Leutolten vnd frow Annen seiner elichen frowen ald ihren erben den vohrgenanten hof vnd die guetter mitt aller zugehorde khoment gemainlich ald sunderlich anspreche fur aigen oder fur lehen ald mitt dekhainer schlecht ander ansprach, dz ich sy da verstahn vnnd versprechen soll an allen gaistlichen vnd weltlichen gerichten vnd an allen stetten, da es inen nottdurfftig wirt, doch nitt furo denno nach gewonhaitt vnd recht des lanndes. Ich der obgenandt Berchtoltt Khleihartz hab auch disen vohrgschribnen khauf mitt des edlen wolgebornen freyherren herr Hainrichs von Howen ritters hand willen vnd gunnst gehn dem vohrgenandten Leutoltt Schenckhen vnd frow Annen seiner elichen frowen gethan vnd volfuert nach lehens recht, wan auch der obgenandt hoff zu Ebersoll von dem selben meinem gnedigen herren recht lehen ist, so hett sich auch der vohrgenandt Connratt Eppenberg in disem khauf der obgenanten lehenschaft des vohrgenantten guttlins auf Herren gehn dem obgedachten Leutoltt Schenckhen in wegsels weise gahr vnd gentzlich verzigen fur sich vnd alle sein erben vnd sunderlich fur herr Heinrich von Eppenberg ritter seinen bruoder, fur den er auch sunderlich versprochen hatt, dz er dis vohrgeschriben entziehen der eegennandten lehenschafft auch statt hab fur sich sein erben vnd auch nachkhommen. Vnd des alles zu vrkhund der warhaitt so hab ich der obgenandt Berchtolt Eberhart von Weihl burger zu Costantz mein insigel gehenckht an disen brief. Wier die vohrgenandten Hainrich von Howen herr ritter vnd Connratt von Eppenberg verjehend ainer ganzen warhaitt alles, so an disem khauff brief hie vohr vns verschriben statt, vnd des alles auch zu ainer zukhnusst der warhaitt so haben wur vnser insigel auch gehenckht an disen brief. Der geben ist zu Costantz, da man zeltt von Christus geburt dreizehenhundert vnd darnach in dem drei vnd achtzigsten jahr, am dem negsten zinstag vohr sandt Johannis des Theuffers thag."}
{"text": "Ich Hainrich von Hofen friger lantrihter ze Rankwil kund vnd vergih offenlich an disem brief allen den, die in an sehent oder horent lesen, daz ich ze geriht sass ze Rankwil in Musenan an frigem lantgeriht an dem nahsten mantag nah ingandem mertzen von gewaltz wegen dez edeln mins genadigen herren graf Rudolfs von Montfort herren ze Veltkirch, do kam fur geriht mit fursprechen der erber man Vlrich von Lowenberg vogt ze Tosters vnd Anna sin elichu wirtinn, vnd offnet da du ietzgenant Anna Lowenbergs wirtinn, daz der selb ir elicher wirt Vlrich von Lowenberg verkouft hett vnd ze kouffend geben hett den frummen luten Johansen dem Koch von Affeltrangen, Margreten Bruninen siner elichen hvsfrowen vnd Katherinen iro baider elichen tohter vnd iren erben daz gut gelegen in dem Buch entzwischent Winikon vnd der Ruti, daz ietz ze mal die Amman vs der Ruti buwent, vnd hett in dz geben fur ledig aigen gut, als der brief wol wiset vnd vrkundet, den su vmb dz selb gut vnd vmb den kouf hand, vnd offnet och me, daz si reht zu dem selben gut hett vnd daz selb gut wari ir, aber wie darvmb war, so welti si daz selb gut vff geben vnd weit sich dez entzihen fur sich selben vnd fur all ir erben vnd welt die obgenanten Johansen Koch vnd Margreten sin elichen wirtinn vnd Katherinen iro tohter vnd iro erben bi dem gut vnd bi dem kouff lassen beliben, als iro brief seit vnd vrkundet, den su darvmb hand, vnd daz si noh ir erben noh nieman von iren wegen niemer me enkain ansprach weltint noh soltint han ze dem selben gut ietz noh hie nah, vnd batt darvmb ze fragent an ainer vrtail, wie si daz tun solt vnd daz gut vff geben solt, als reht war vnd daz ez kraft hett nu vnd hie nah. Do ward ertailt mit vmbgander vrtail gemainlich vnd vnzerworfenlich, dz der obgenant Vlrich von Lowenberg ir elicher wirt die vogtyg vff gabi mit miner hand vnd daz denn du egenant Anna sin elichu wirtinn ainen andern vogt nam vber dis sach vnd denn dz selb gut mit ir vogtz hand vff gab vnd sich dez entzig, daz si noh ir erben niemer me enkain ansprach weltint noh soltent han zu dem obgenanten gut, vnd wenn si dz tat, dz ez denn wol kraft hett nu vnd hie nah, vnd do daz also ertailt ward, do gieng der obgenant Vlr. von Lowenberg dar vnd gab sin vogtig vff mit miner hand, vnd do nam du vorgenant Anna sin elichu wirtinn ze ainem rehten vogt vber diss sach mit miner hand, als ertailt ward, den fromen man Gotfriden von Emptz, der si och do ze dem dritten mal hainlich fraget, ob si daz gut gern vnd williclich vff geben weit, do sprach si alweg ia, si tat ez willeclich vnd gern, vnd do daz als beschah, do gieng du obgenant Anna Vlrichz von Lowenberg elichen wirtinn dar mit ir vogt vnd gab daz obgenant gut vff mit ir vogtz hand vnd mit miner hand vnd entzeh sich dez gutz, wie reht waz vnd vrtailt ward, daz si noh ir erben noh niemen von iren wegen niemer me dekain ansprach sond noh mugent han ietz noh hie nah vnd daz die obgenanten Johans Koch vnd Margret sin husfrow vnd Katherin ir tohter bi dem gut vnbekumbert beliben sond, als ir brief seit, den su darvmb hand, ez waz och do ze mal vor geriht Vlr., Ludwig vnd Vrsell dez obgenanten Vlr. von Lowenberg vnd Annan siner wirtinn elichu kind, du daz gut och vff gabent mit miner hand, daz su niemer me dekain ansprach darzu sond noh mugent han. Vnd dez allez ze warem vrkund henk ich obgenanter Hainr. von Hofen friger lantrihter dez lantgerihtz insigel an disen brief, als darvmb ertailt ward. Ich obgenanten Gotfrid von Emptz, wan ich vber diss sach der frowen rehter vogt bin, vnd ich vorgenanter Vlr. von Lowenberg, wan ich bi disen dingen allen gewesen bin, als vorgeschriben stat, dez ze vrkund henkent wir vnsru aigen insigel an disen brief. Der geben ist nah gotz geburt drutzehenhundert jar, dar nah in dem sybentzigosten jar."}
{"text": "Ich Paul der Garser vergich vnd tun kund allen den, die den brief lesent oder horent lesen, die nu lebend vnd hernach kunftig sint, das ich mit aller meiner erben gutem willen vnd gunst, mit wolbedachtem mut zu der zeit, da ich es wol getun mochtt, vnd mit meins lehenherren hannt, des edeln herren hern Ewerharts von Chappel verchawfft han meins rechten lehens, das ich von Im ze lehen gehabtt han, mein halbs lehen gelegen ze erdprust zenachst den dewtschen herren vnd alles das, das dartzu gehoret, ze veld vnd ze dorff, es sey gestifft oder vngestifft, versucht oder vnuersucht, wie so das genant ist, do man alle iar von dint achtzig wienner phennig ze rechtem dinst, dartzu han ich verkawfft alle die Recht, die ich gehabtt han an der geistleichen Herren mul von dem Heiligen Chrawtz, gelegen daselbens ze erdprust vnd swaz dartzu gehoret, das vorgenant halb lehen vnd swaz dartzu gehoret, vnd alle die Recht, so ich an der vorgen mul gehabtt han, als vorgeschriben stet, han ich Recht vnd redleichen verchawfft vnd geben mit allen den nutzen vnd rechten, als ich es alles in lehens gwer herpracht han vnd als es mit alter herchoms ist, vmb syben phunt wienner phenning, der ich ganz vnd gar verrichtet vnd gewert pin, dem erwirdigen geistleichen herren Pruder Niclasen, ze den zeiten Abbtt vnd dem Conuent gemain des vorgenanten Chlosters datz dem Heiligen Chrewtz vnd irn nachkomen furbas ledichleichen vnd freyleichen ze haben vnd allen iren frumen damit ze schaffen, verchawffen, versetzen vnd geben, wem sy wellen an allen irrsal. Ich pin auch mit sampt allen meinen erben vnuerschaidenleich des vorgenanten halben lehens vnd swas dartzu gehoret vnd aller der Rechten, so ich an der vorgenanten mul gehabtt han, als vorgeschrieben stet, der egenanten geistleichen herren datz dem Heiligen krawtz vnd irer Nachkomen Rechtt gewern vnd scherm fur alle ansprach, als lehensrecht ist vnd des lanndes recht ze Osterreich. Wer aber, das In furbas an dem selben halben lehen vnd seiner zugehorung vnd an allen den rechten, so ich an der vorgenanten mul gehabtt han, so vorgeschriben stet, mit recht icht abgieng oder ob In mit recht icht kriegs oder ansprach daran aufferstund, von wem daz wer, Swaz sy des schaden nement, daz sullen wir In alles ausrichten vnd widerchern an alln irn schaden, vnd sullen auch sy das haben auff vns vnd auff allem vnserm gut, daz wir haben in dem Lannde ze Osterreich oder wo wir es haben wir sein lembtig oder tod. Vnd datz der kawff furbas also stet vnd vntzebrochen beleib daruber so gib ich In den prieff ze einem waren vrkund der sach, versigilten mit meinem angehangen insigil vnd mit Laslabs insigil des Horings vnd mit Weykarts insigil des Herings, seins pruders, die der sach getzeugen sint mit irn insigiln, In an schaden. Der brieff ist geben nach krists gepurdt drewtzehen hundert iar darnach in dem Sechs vnd newntzgistem Iar, an dem heiligen Phingst Abennt."}
{"text": "Ich Toman der aphentaller, mein hausfraw vnd all vnser erben veriehen offenbar mit dem brif, Daz wir chauffleich ze chauffen geben haben den Hoff der da gehaizzen ist der Turnhoff mit allem zwgehorn, dem Hochgeporn fursten vnserm Lieben genadigen Herren Hertzog ffridreich seinen erben vnd allen seinen nach chomen vmb ein gelt dez er vns gar vnd gancz an allen schaden bezalt vnd gericht hat, also daz ich vnd all mein erben noch niempt von mein wegen dhain ansprach noch vodrung dar nach nymer mer gehaben noch gewingen sullen weder mit recht noch an recht vnd verzeichen vns dez obgenanten Turnhoffs mit dem gagenwurtigen brif vnd sundernleich vmb all brief, die mein vater saliger vnd ich von meins genadigen Herren vodern oder von ym inne hieten waz die sagent oder Lawtent, wiz auf den heutigen tag, daz von geltz wegen war, Di sullen alle ab vnd tot sein vnd sullen vnserm obgenant Herren noch allen sein nachchomen dhain schad nicht sein, daz gelob vnd gehaizz ich mit mein trewn vnd gib dar uber den brif versigelten mit meinem anhangendem Insigel, dar vnder sich mein hausfraw vnd all mein erben verpintent mit iren trewn daz allez war vnd stat ze lazzen, daz oben an dem brif geschriben ist. Der brif ist geben nach Christes gepurt dreuczechen Hundert jar dar nach in dem nawn vnd Sibtzigistem jar, dez montagz nach vnser frawntag als si geporn wart."}
{"text": "Ich Chol von Seldenhofen vergich vnd tun chunt allen den die disen brief lesent oder horent lesen, die nu lebent vnd her nach chunftig sint, daz ich meinen zwain oehaim hern Eberharten vnd hern Hainreichen baiden brudern von Walsse zu den zeiten hauptleuten ze Drozendorf vnd allen irn erben baide, sunen vnd tochtern mit wol verdachtem muet nach meiner besten freunt rat zue der zeit do ich ez wol getuen mocht, recht und redleichen nach meinem tode geben han allez mein guet daz aygen ist, daz ist daz haus ze Seldenhofen mit alle die vnd dar zve gehoert, ze velde vnd ze dorffe oder swie so daz genant ist oder swo anderswo mein guet gelegen ist daz aygen ist. Dar zve han ich auch den selben meinen zwain oehaim vnd iern erben recht vnd redleichen auch nach meinem tode bestet vnd gemacht mit meiner lehen herren handen allev meine verlechentev guet, daz ist mein gut ze Altenhofen mit alle die vnd daz zu gehoert, swie so daz genant ist oder swo daz gelegen ist, vnd daz ze lehen ist von dem pischolf von Freysinge, vnd allez mein guet gelegen in der Zirknitz vnd in der Peydigretz auch mit alle die vnd dar zue gehoert, swo daz gelegen ist oder swie daz.genant ist vnd daz ze lehen ist von meinen herren den hertzogen von Oesterreich, vnd allez mein guet gelegen in der Grenach vnd in der Reifnich mit alle die vnd dar zue gehoert oder swo daz gelegen ist, vnd den zehent gelegen auf dem Remsnich daz ze lehen ist von dem apt von sande Pauls, also mit auzgenomer rede, ist daz ich egenanter Chol an leiberben abgen des got nicht engebe, so schullen danne die vorgenanten mein zwen oehaim her Eberhart vnd her Hainreich von Walsse vnd all ier erben die vorgeschriben guet bayde, aygen vnd lehen mit alle dev vnd dar zue gehoert, swie so daz genant ist, nach meinem tode ledichleichen vnd vreyleichen ze haben vnd allen irn frumen da mit ze schaffen, verchauffen, versetzen, geben swem si wellen, als in beste chome vnd fuge an allen iersal, also daz danne furbaz gen in noch gen allen iern nachomen vmb die voergeschriben guet weder mein erben noch ander yemant dehain ansprach noch voderunge nimmermer gehaben schullen, wenich noch vil. Daz dise sache mit dem vorgeschriben rechten nach meinem tode also stet sey vnd vntzebrochen beleibe, dar vber gib ich disen brief meinen zwain ohaim hern Eberharten vnd hern Hainreichen baiden bruedern von Walsse vnd allen iern erben svnen vnd tochtern, ze ainem offen vrchunde versigilt mit meinem insigil vnd auch mit der edeln herren insigeln meiner freunt hern Jansen von Chlingwerch, hern Hainreichs von Chlingwerch seins svns, hern Reinprechts, hern Fridreichs baider bruder von Walssee von Ens, Hern Eberharts von Walsse zue den zeiten hauptman obe der Ens die alle diser sache gezeug sint mit irn insigeln. Der brief ist geben ze Wienne nach Christs geburde dreuczehn hundert iar, dar nach in dem vier vnd virtzigistem iar, an sande Andres tagt."}
{"text": "Ich Reybot von Peugen tuen chunt an disem prief allenten di in sehent oder horent lesen, daz ich mit guetem willen vnd mit verdachtem muet mein selbes vnd meiner hausvrowen vron Anne vnd mit andrer meiner erben willen und gvnst mit gesampter hant, zu der zeit, da ich ez wol getuen mach, verchauft han meines rechten aygens auz meinem lehen, daz weilen Chnapp Otten gewesen ist, vnd daz mich auch von tail gegen andern mein geswistreiden an geerbet ist, ain akcher, der anderthalbe ievchart ist, vnd leit ob der aichluzze vmb vier phunt phenning Vlreichen dem alten fleishacher von sand Bernhart vnd ein ieuchart, di do leit pei dem prukstain, auch vmb vier phunt phenning Vlreichen dem iungen Fleihschacher von Peugen vnd ein halben ieuchart, di ain chrautgart ist, vnd leit pei dem prukstain vmb dreiczehen schilling phenning Andre dem sneider von peugen, vnd alle iern erben forbaz allen iern frum do mit schaffen, verchauffen, verseczen, vnd geben, wem si wellen. Ich hab auch di aygenschaft der vorgenanten aekcher gemacht vnd ledichleich auf geben der ersamen geistleiehen vrowen vron Annen Aptessin vnd der sampnung alle des chlosters dacz sand Bernhart mit fumf phenning geltes, der dienen sol Vlreich der alt fleihschaker zwen phenning, vnd Vlreich sein svn zwen phenning vnd Andre der sneider ein phenning oder swer die ekcher noch in besiczet, vnd waz den vrowen dar an mit recht ab gienge, daz schullen seu haben auf alle dem guet, daz ich hab in dem lant ze Osterreich. Vnd daz der chauf vnd di wandlunge also stet vnd vnzebrochen beleib, des gib ich vorgenanter Reybot disen prief versigelten mit meinem insigel. Diser sach ist auch gezeug mein veter her Engelprecht von Dachpach mit seinem insigel. Der prief ist geben nach Christes gepurd dreuczehen hundert iar, dar nach in dem siben vnd fumfczigistem iar an sant Agnesen tag."}
{"text": "Ich Chunrat der Semelrok priester Ulreichs dez Semelroken sun von der Vreinstat und emaln capplon der ewigen messe auf sand Wentzlaz und sand Jorgen altar in sand Kathrein chirchen zder Vreinstat vergich, daz ich willenleich vor den erbern purgern dem rat und den gesworn zder Vreinstat und auch vor dem offenn schreiber maister Nyclas zder zeit schulmaister daselben han aufgegeben die obgenante capploney und messe dez obgenanten altars mit allen den nutzzen ern und rechten di darzu gehornd, dem erbern priester hern Otten dem Puchler von Dingolvingen auz Regenspurger pystum, und han im auch und allen sein nachomen die denn nach im chunftig capplon sint dez obgenanten altar recht und redleich ze chauffen geben mit aller meiner erben gutleichen willen unser haus daz gelegen ist in der Vreinstat in der Hell zenachst hinder der Pylgreiminn haus mit allem dem daz darzu gehort und daz unser vreys purchrecht gewesen ist, umb ain gelt dez wir gantz und gar zu rechten tagen gericht und gewert sein ane alle schaden also mit auzgenomener red, daz daz selb egenant haus sol evichleichen pei der egenanten messe und capploney beleiben und daz ich obgenanter Chunrat der Semelrok priester und alle mein erben furbaz chain ansprach noch chrieg nimmer mer gehaben schullen hintz dem egenanten haus weder mit recht noch ane recht, und sein auch dez ir gewer alz chauff auf vreyem purchrecht recht hat zder Vreinstat, mit urchund dez offen briefs versigelt mit dez edeln herren hern Jansen von Trawn zder zeit haubtman zder Vreinstat anhangunden insigel, darunder ich mich obgenanter Chunrat der Semelrok priester und alle mein erben verpinden mit unsern trewen allez daz stett ze behalten daz an dem brief geschriben ist wenn wir zder zeit aygener insigel nicht hieten, und dez zu ainer pessern sicherhait und zeugnusse versigelt mit der erbern Vreinstat anhangunden insigel. Der brief ist geben da man zalt nach Christes gepurtt dreutzehen hundert jar und darnach in dem aim und sybentzikisten jar dez nachsten eritagz vor dem heyligen liechtmesse tag."}
{"text": "Ich Herman der Gneyss vergich vnd tuen chunt offenbar an disem brief allen den, di in sehent oder hornt lesen, Daz ich den Erbern herren abt Hermann vnd der Sampnung ze Wilhering han gegeben Daz Guet ze Grueb, ist gelegen in der Grafschaft ze Woechsenberg, zv einem ewigen Selgeraet Mein vnd meiner zwayr Havsvrowen Gedrauten vnd wilbirgen, den got genad, di in dem Chrevczganch ze wilhering bestatt sind, Vnd han daz getan mit solher beschaidenhait, di weil ich leb, so sullen di Herren von Wilhering den grozzen dienst von dem Guet ze Grueb, daz ich in gegeben han, jaerchleich in nemen vnd sol ich sev daran nicht irren,Aber den Hant dienst des halben Guetes ze Grueb sol ich in nemen vnd sol da stiften vnd stern, swi mich guet dunchet. Swenne ich aber nimer pin, so sol daz Guet ze Grueb gaenczleich vnd gar des Gotshavs ze Wilhering sein besuecht vnd vnbesuecht mit allem dem Recht, vnd ich es her han bracht, an allen chrieg vnd sullen auch mein Erben des selben Guets in geweren sein, als Lants recht ist. Vnd ze einem vrchvnde dicz Selgeraets gib ich Herman der Gneiss den Herren vnd dem Gotshaus ze Wilhering disen brief versigelten mit Meim vnd mit meins Prueders jnsigel Wernharts des Gneyssen vnd ist daz geschehen, do von Christes gepurd ergangen warn drevczehen hundert jar, darnach in dem Acht vnd Dreizkisten jar an Sant Merteins Tag."}
{"text": "Ich Nicla der Weniger burger ze Judenburch tun kunt vnd vergih offenlich an disem brieue, daz ich die swaige die ich gekauft hatte vmbe Seyfriden herrn Offen saligen sun von Winchlarn vmbe vierzig march silber, div swaige gelegen ist in dem Crumpecken, auf der swaige der Laiter gesessen waz weylent vnd auf der selben swaige nv sitzet Otte, div selbe swaige lehen ist von minem herren von Frisingen vnd von sinem gotzhause, die selben swaige han ich minem herrn bischof Chunrat ze Frisingen vnd sinem gotzhause verkauft vnd ze kaufenne geben mit allen den rehten so dar zue gehoerent vnd von alter gehoeret hant, besuecht vnd vnbesuecht, vmb vierzig march gewegens silbers, der vierzig march mich min herre bischof Chunrat vnd sin goczhaus gar vnd ganzlich gewert hat vnd verrihtet. Ich verzihe mich auch fuer mich vnd alle min erben aller der rehte so ich hatte ald gehan mag an der vorgenanten swaige, vnd ze ainem vrkunde aller der dinge so da vor geschriben sint so gib ich vnd han gegeben dem vorgenantem minem herren dem bischofe vnd sinem goczhause disen brief versigelt mit minem hangenden insigel. Der brief ist geben ze Welcz do man zalte von gotez gebuerte druezehen hundert iar vnd dar nach in dem vierden vnd drissigesten iare, an dem naehsten Sunentage vor sant Jerien tag."}
{"text": "Wir Pilgreim von Gots gnaden erczbischof ze Salczburch legat des stuls ze Rom verjehen offenlich mit disem brief, daz wir unsern hof und haus ze Lincz dem beschaiden Walchunn dem Chostlein burger ze Lincz Gerdrawten seiner hausfrown und Agnesen ir paider tohter zu iren tagen lazzen und gelihen haben mit der beschaiden, daz sev uns und unsern nachchomen mit demselben hof und haus mit chellern mit chaesten mit stallung und mit allem dem das zu dem hof gehort wartten sullen also, daz sev dhainerlay handlung in den chellern und chaesten nicht haben sullen uncz unser wein und traid darin chomen. Was denn ubriger cheller und gemaech sint, da mugen sev iren frumen wol mit schaffen. Sev sullen uns auch denselben hof und das haus pawen mit einer guten newen stuben mit stallung zu sechczig pfaerden mit chamern und mit ainem gutem dach also, daz wir unser hofmaister mit unserm gesind und dienern guten gemach darinne gehaben mugen. Und darumb haben wir in von sundern gnaden zu demselben paw ze hilf geben zwai und dreizzig pfunt wienner pfenning, daz sew daz paw dester nuczleicher zubringen, Volbraechten aber sev daz paw an dem hof also nicht und daz auch sev denselben hof und haus in den rechten und nuczen nicht innehieten als vor geschriben stet, so sint sev von allen den rechten die sev an demselben hof und haus habent gar und gancz gevallen an allev chlag und recht, und mugen wir und unser nachchomen denselben hof und daz haus lazzen und geleihen wem wir wellen und mugen, noch sullen sev und all ir erben darumb dbain ansprach hincz uns und unserm gotshaus furbas nicht haben, als ir brief sagt den sev uns darumb her wider geben habent. Und daruber zu urchund geben wir fur uns und unser nachchomen disen brief versigelten mit unserm anhangundem insigel, der geben ist ze Salczburch an freytag nach sunnwenden nach Christes gepurd dreuczehenhundert jar darnach in dem siben und sechczigistem jare."}
{"text": "Ich Syman Weikharcz sun cze Sttanmawr, dem got genad, vergich fur mich vnd mein hawsfraw vnd all vnser eriben vnd tun chunt mit dem brief allen den er furchumpt, das ich mit dem edlen vnd erwierdigen hern abt Merten zu Kremsmunster mich nach fleissig bet betaidingt hab, daz ich mit seim vrlawb gunst vnd willen vnd mit rechter schied ab seins goczhaws erib gut ze baren vnd mich hawsleich czu burger seczen schol vnd mag in stet, markcht vnd ander herscheft, wo mir das fugt, an alle hinderung, darumb ich mich gen im vnd sein nachkomen vnd gein dem goczhaws ze Kremsmunster verlubt vnd verpunden han, verhaizz vnd versprich auch wissenlaich mit dem brief von des erib gucz wegen genant ze Willeinstorf, daz von Mathes am Weg herchomen ist, in Petenpechar phar gelegen, daz ich noch als von dem egenanten goczhaws zu eriblehen hab, daz ich mein hawsfraw vnser eriben vnd holden, so wir darauf haben, aim igleichen hern vnd abt dez goczhaws zu Kremsmunster allen iren dienarn vnd amptlawten daselbens mit allem dinst stewr rechten vnd vodrung von dem vorgenanten gut dulden vnd leiden schullen vnd in trewleich damit geharsam vnd gewartig sein wellen als von alter dauon gehort, als ander des egenanten goczhaws eribguter dulden vnd leiden, in welher herschaft vnd steten wir gesezzen sein an anzzug vnd widerred angeuar. Vnd sullen wir darin chains scherms freyung noch sunder rechten vnd freibrif noch burgerrecht, di wir haben oder dawider gewinen mochten, in den sachen, wie sich daz fugat, wider sew nicht gemessen noch chain aufschub noch vngeharsamchait darin tun wellen, sunder wir in die egenanten vodrung vnd rechten schuldig sein aufczerichten alz oben begriffen ist. War aber daz wir oder vnser eriben daz verczugen vnd nicht ausrichtaten, so mag sich der abt zu Kremsmunster sein anwalt oder sein amptman des vorgenanten gutz als ver vnderwinden, daz er seiner vodrung vnd rechten wol dauon bechumpt vnd daz wirs vmb sein genad abtragen. Auch sullen wir daz egenant gutt bey guttem paw halten vnd haben, daz inn ir vodrung fuderleich dauon geraicht werde, vnd sullen auch daz nyndert anderswo hin verchumbern denn lawtten, den man von des egenanten goczhaws wegen gern leicht. Des cze vrchunt geben wir in den brief versiglt mit des erbarn weisen Fridreichen dez Kraften, die czeit amptman ze Gmunden, vnd Christan des Franberger, ainer des racz daselbs, baider anhangunden insigln, die si durch vnser fleissigen pet willen czu gutter zewgnuzz der sach an den brif gehangen habent in vnd all iren eriben an schaden, darunder wir vns verpunden haben mit vnsern trewn an aides stat als daz halten vnd volfuren, daz an dem brif geschriben stet. Geben an Erichtag nach sand Peter vnd sand Pawls tag nach Christi gepurd drewczehenhundert iar darnach in dem newn vnd newnczkisten iar."}
{"text": "Ich Stephan von Harach und all mein erben verjehen, daz wir versatztt haben di fumf gut gelegen ze Irharod in sand Linharder pfarr die unser vreis aygen sind, mit sampt dem zehent grozzem und chlainem den wir dorauf haben auf allen gutern gelich halben zehent grozzen und chlainen. Die obgenanten guter ze Irharod alle mit samptt dem zehent hab wir versatztt mit alle dew und dar zu gehort dem erbergen mann Hainreichen dem Schreiber zder zeit schaffer zder Vreinstat seiner hawsvrawn Dorothen und allen iren erben fur virtzk pfunt pfenning winner munzz der wir gantzlich gewert sein. Wir haben in auch die obgenanten guter alle ze Irharod mit sampt den zehent daselbs geantburtt, daz si die niezzen und inn haben schullen an allen abslag alz ander ir aygenhaft gut. Wir haben auch vollen gewalt die obgenanten guter von in ze losen in dem gegenburtigen jar an sand Michahels tag der schirist chumt umb die obgenanten viertzk pfunt pfenning. War awer daz wir an dem obgenanten tag von in niht enlostten, so schullen die obgenanten guter alle ze Irharod mit sampt dem zehent daselhs ir chauftz gut sein und schullen si damit schaffen allen iren frum. Wir schullen auch der obgenanten gueter aller ze Irharod ir gewer sein, tet wir dez nicht, wittann schaden si dez namen hintz juden oder hintz christen mit nachraisen mit potscheften, den selben schaden schull wir in gantzlich abtun und schullen si daz haben datz unsern trewn und darzu auf aller unser hab, und schullen unz dorauf pfenden an atz reht unz und di unsern dorumb auf haben wo si unz an choment in steten oder auf panmarchten als lang, untz si alles ires schadens gantzlich do von bechoment, und schullen unser dhaines veintschaft dorumb niht dulden noch haben. Daz verhaizz wir in mit unsern trewen an aydes stat. Und wer den gegenburtigen brif mit ir gutleihem willen inn hat, der sol alle die reht an den obgenanten gutern und gen unz haben atz si selb mit dem brief an den gutern und gen unz habent. Daz in die red also stat beleib, doruber gib ich obgenanter Stephan von Harach in disen offen brief versigelt mit meinem anhangunden insigel und mit dez edeln erbergen herren hern Jansen von Trawn zder zeit haubtman zder Vreinstadt und mit meiner liben vreunt Chraften von Harach und Jann von Lozperch anhangunden insigeln. und auch mit dez obgenanten Chraften und Jann von Lozperch gunst und willen die handlung geschehen ist. Der brif ist geben nach Christes gepurtt drewtzehen hundert jar und darnach in dem vier und sechtzgistem jar ze ostern."}
{"text": "Ich Peter van Riczenwinchel Otten seligs pruder van Ritzenwinchel dem Got gnad, vnd jch Ott der Hinderholczer wier veriehen paid vnd tunen chund allen den die den prief sehent lesent oder lesen hornt, daz wier aufgenumen haben van Otten seligen van Riczenwinchel vnd seiner hawsvrown frown Elspeten vnd van allen seinen erben sun vnd tochtern ze der zeit du si ez wol getun machten vnd an seinen lesten zeiten mit aller stat ires frein aygens ain guet an der Hueb genant bei Blumenawe in Chirchtarffer pfarre gelegen ledichleich gegeben vnd gevertigt hat mit aller staet nach landes recht ze Osterreich vnd mit allen rechten vnd nuczen alz er iz var inne gehapt hat, dem gotshaws vnd dem conuent dacz Glunich auf di gustray daselbs iem vnd hern Heinreichen dem Alhartinger seligs dem Got gnad, ze einem rechten selgeraet also beschaydenlich, daz man jaerleich davan dienen vnd raichen sol wer daz gut besiczt, dem guster ze Glunich an sand Stephans tag ze ostern fumf schilling phenning wiener munzz, vnd van den selben phenning sol der guster raichen dem conuent ain halbs phunt phenning, davan dem vargenanten Otten dem Riczenwinchler ze begen ainen jartag mit vigili vnd mit selmesse an dem achten tag nach sand Stephans tag ze ostern, vnd fumf schilling wienner phenning ze vnser frown tag ze der dienst zeit, van den der guster dem conuent auch raichen sol ain halbs phunt pfenning darvmb ze begen hern Heinreichen dem Alhartinger einen jartag dez naecsten tags nach sand Pauls tag ze weinachten mit ainer vigili vnd mit ainer selmisse. Waer awer daz der dez geltz nicht enraichet der daz vorgenant gut besiczt ze einem isleihen obgenanten tag dem vargenantem guster, so ist er veruallen nach vierczehen tagen sechczig pfenning ze wandel. Vnd geschaech auch di saumung, daz das varbenant gelt ze einem isleihen obgenanten tag den conuent nicht geraicht wiert vnd die jaerteg nicht begangen wurden als var geschriben stet, so sullen sich di naechsten vnder seinen erben dez gutes vnderwinden an schaden vnd daz inne haben alz lang, vnezt daz di saumung wider getan wirt di an dem vargeschriben selgeret gewesen ist. Darnach mit aller vadrung sol daz selb gut oder wer ez besiczt wartund sein dem gotshaws vnd dem apt dacz Glunich mit stiften mit storn mit vogtrecht, alz ander dez gotshaus vrbar leut recht habent. Vnd daz di red also staet belib vnd vnuerchert, darvber gib ich vargenanter Peter der Riczenwinchler vnd ich Ott der Hinderholczer sein ohaim fur in vnd fur all sein erben den gegenwurtigen offen prief versigeltes mit vnsern paiden anhangunden jnsigeln, der gegeben ist da van Christi gepurd warn ergangen drevczehen hundert jar darnach in dem siben vnd fumfczigisten jar an dez heiligen herrn sand jorgen tag."}
{"text": "Ich Peter Snabel und ich Margareth sein hausvrow und ich Jans sein sun und ich Elspeth sein tochter und ich Ulreich der Roesburm und ich Kathrey sein hausvrow und ich Friderich sein sun, und ich Magareth sein tochter vorjehen umb den weingarten haizzet die Laimgrueb ze Gerestorf. Ich Ott der Gleichenstain ich Kathrey sein hausvrow und ich Andre sein sun und ich Dorothea sein tochter vorjechen umb den weingarten hayzzet der Spyegel. ich Ulreich Wachtler und ich Kathrey sein hausvrow und ich Jans ir sun und ich Margaret ir tochter. und ich der Zotel und wie sein hausvrow genant ist und ich Stephan sein veter und ich Wendelnred sein hawsvrow vorjechen, wir vorjechen offenbar mit dem gegenburtigen prief, daz uns der wol ersam herre abpt Jans di zeit herre und phleger des gotzhans ze Lambach diw weingarten diw vorgenant sind den vodern und uns den weingarten haizzet der Hardekker diw alle gelegen sind ze Gerestorf lassen hat mit seins convents gutleich willen und wart nur zu unsern leyben diw hie geschriben stent, mit solicher beschaidenhait, daz wir dem gotzhaus jerichlich von den weingarten diw vor genand sinde den dritten eminer dienen sollen, den wir in antburten sullen in der presse ze Gerestorf, und sullen auch wir diw weingarten nicht lesen an des hofmaisters poten. Teten wir des nicht oder daz wir den vorgenanden dienst ze den zeiten und also ez genant ist nicht engeben, so hat sich allez daz recht vorvallen daz wir an den selben weingarten haben an allen chrieg mit solicher weisung, welicher under uns daz sein nicht dient oder die punt als vorgeschriben stet uberfuer, derselbe ist von allen seinen rechten gevallen und diw andern nicht, also in unsern prieten stet diw wir von hof haben. Ez soll auch in allen den weingarten diw obgenand sind diw leyp diw zu ainem weingarten gehorend daz recht sein daz ez von ainem leyp sol geraichen hintz dem andern, und wann wir abgen mit dem tod diw zu ainem verleithem weingarten gehorend und vorgenand sind, so ist derselb weingart des oltgenanden gotzhaus lediger weingart in welicher zeit jars der lesst leyp abget an alle zuespruche wie man den weingarten vindet. Daz diw red stet gantz und unzebrochen beleibe, daruber geben wir den offenn brief dem egenandem gotzhaus vorsigelten mit des wol ersamen des Otten des Gerestorffer und des wol beschaidenn des Ruepprechts des Gerestorffer anhangunden insigeln. Daz geschehen ist da von Christs purt ergangen waren tausent jar drew hundert jar darnach in dem fumf und sechtzigisten jar in der ersten vastwochen."}
{"text": "Ich swester Mechthilt Stoirin priolin des conventes gemeinlich des closters an Otenbach Zvrich Bredier ordens in Costenzer bistum tun menlich ze wissen mit disem brief, als der erwirdig herr graf Kraft von Toggenburg der brobst selig dvrch got vnd dvrch siner selheil willen vnsrem closter geordnet vnd geben hat zehen mut kernen geltes Zvricher messe, die selben zehen stuk aber swester Elisabethen von Lvtenspurg vnser conuent swester libding sint, die man ir jerlich weren sol vsser vnser coren kamer, das ich da mit gvter vorbetrachtung mit des egenanten bropstes seligen gvten frunden vnd mit vnsers pronfizials vnd mit vnsers conuentes guten willen vnd gvnst geordnet vnd gesetzet han die vorgenanten zehen stuk kernen geltes vnsren conuent swestren in das siechhus mit der bescheidenheit vnd gedingen, wenne die vorgeseit von Lvtenspurg ab erstorben ist, das man danne die egenanten zehen stuk kernen geltes jerlich vsser vnser cornkamer einer siechmeistrin, welu danne siechmeistrin ist, geben sol, vnd setz mans ir vf ir conzenzi, das si in der wuchen dz drit mal da von geben sol, als verre sich der vorgenant kern gezucht, an alle geverde, vnd svns ie ze ostren an vahen geben, vnd her vber ze einem offen vrkvnd, das dis vorgeschriben war vnd stet belibe, so han ich die vorgenant priolin vnd der convent gemeinlich vnsru insigel offenlich gehenket an disen brief. Der geben wart an dem ersten tag meijen, da man zalt von gottes geburt druzehenhundert vnd funfzig jar vnd dar nach in dem nvnden jar."}
{"text": "Ich Ott van Liechtenek vergich vnd tuen chund allen den, di nv sint oder hernach chvnftich werdent, di disen prief lesent oder horent lesen, daz ich mit wol verdochtem mvet, vnd mit guetem willen mein vnd meiner chinder, meins svns Vlreichs vnd meines svns Albers, vnd meiner tochter Agnesen, vnd aller meiner erben, gegeben hon ze der zeit, do ich iz wol getuen macht, dem gotshavs datz Altenburch, durich got vnd durich meiner sel willen vnd durich aller meiner vodern sel willen, drev phvnt geltes, di do ligent datz Strantzendorf auf zwain lechen, die man dienet alle jar an sand Michels tag, won daz selbe guet mein rechtes aigen ist vnd mein chaufguet. Vnd wil ich vnd mein vorgnant svne Vlreich vnd Alber, vnd mein erben, des selben gvetes recht scherme sein nach aygens recht vnd des lantes gwonhait in Osterreich. Daz die red vnd die sache stet vnd unzeprochen ewichleich beleib, gib ich dem vorgnanten chloster datz Altenburch disen prief, versigelt mit meinem jnsigel, vnd mit meines vetern jnsigel, hern Chvnrats van Liechtenek. Diser sache gezevg sint: her Vlreich van Meyssav, her Hadmar der Svnnberger van Schavnstain, her Hainreich der Pernhartsdorfer, her Engelprecht der Grueber van Sand Bernhart, Gotschalich van Vronhoven, Reynbot vnd Chvnrat sein prueder, Alber van Marichartstorf, vnd ander piderb levt gnvech, den di red vnd di sach wol chvnd ist. Diser prief ist geben nach Christ puert vber drevtzechen hvndert jar, dornach in dem zway vnd zwaintzgisten jar, an sand Veites tag, datz Altenburch in dem chloster."}
{"text": "Ich Vlreich Schoppel verig ze Lantzhag vergich vnd tun kunt offenlichen mit dem gegenburtigen brief allen lewten icz lembtigen und hernach chunftigen, alz ich in des edeln herren hern Reinprechts von Waltse des hauptmans ob der Enns venkchnuzz komen pin vmb beschuldnuss vnredlichs handels von vberfurens wegen am vruar ze Lanczhag, aus derselben venkchnuss vnd pessrung mir der egenant mein her von Waltse durch meiner frewnd und ander erber lewtt bett willen erlawbt hat, in der mazz berett vnd getaydingt, wann der egenant mein her von Waltse oder an seiner stat sein anwalt mich obgenanten Vlreichen den Schopplein von Lanczhag mit worten oder mit briefen vodernt, so sol ich mich ze stat nach der vodrung an alle widerred vnd auszug stellen in die venkchnusse in di vest gen Wassenberch in aller der mazz und rechten, als ich vor darinn gewesen vnd gehabt bin worden vnd daraus an des phleger doselbs willen wissen vnd haizzen nicht auskomen, ez werde mir denn mit einer guter wissen erlawbt. Wer aber, daz ich mich ze stet nach der monung vnd in der mazz, als vor begriffen ist, in die venchnuss gen Wassenberch in die vestt nicht stellt, so pin ich Vlreich Schoppell ein rechter vbersagter man vnd bederff man denn gen mir andere weisung vnd rechten nicht, dann mit dem gegenburtigen brief sol ich geuertigt vnd des zuchtinger pessrung vber mich gen. Vnd ob ez also ze schulden kumpt, alz vor geschriben stet, wer mich denn dawider hielt haymet oder fuedert, der tutt wider sein ere vnd trew vnd wider recht. Wir hernach verschriben mit den namen des oftgenanten Schoppleins frewnd ich Philipp Vischer ich Michel Vischer ich Vlreich Vischer ich Andre Chonrats geswey ich Hanns Sampner ich Mert Vischer ich Chonrat auf dem Graben, ich Andre Pintter, wir vorbenant all gesessen cze Lanczhag, vnd ich Stephan Schopper verig ze Aschach ich Wernhart Pawman vnd ich Hanns Angrar auch gesessen ze Aschach wir loben versprechen vnd verhaissen, ob der obgenant vnser frewnt Vlreich Schopper von Lanczhag di gelub vnd puntnuss, als vorgeschriben vnd begriffen ist, nicht stat hielt vnd di vbergriff, wie daz wer, verhaissen vnd versprechen wir all vnd vnser jeglicher besunder an eins rechten gesworn aydes stat, daz wir denn sein recht veynt wellen sein vnd vngeuerdlich nach im stellen, daz er darczu gestellt vnd pracht werde, daz das an im volfurt werde, alz vor an dem brif mit worten begriffen ist. Der vorgeschriben sach gelub vnd puntnusse gib ich Vlreich Schoppell von Lanczhag vber mich den gegenburtigen brif besigelten mit der erbern weysen Atakcher des Piber Vdungen des Herleinsperger und Philippen des Premisser insigel. Wann ich Vlreich Schappell vnd wir vorbenanten sein freund aigner insigel nicht enhaben, haben wir di vorgenanten drey vmb ire insigel vleizzichlich gepeten daz si di zu einer geczewgnuss an den brif gelegt haben in vnd iren erben an schaden, darvnder wir vns in aydes weis verpunden. Der brief ist geben, do man zalt von Krists gepurd tawsent iar drewhundert iar vnd in dem zway vnd newnczkisten jar an des heyligen herren sand Erharts tag."}
{"text": "Wir Johanns von gots genaden bischof ze Pazzaw bechennen und tun kunt offenleich mit dem brief, daz wir angesehen und bedacht haben die lieb und frewntschaft, die die edeln ersamen Hanns und Gorig gebruder von Meyssaw hincz uns und hincz unserm goczhaws habent, und haben im und allen iren eriben mit rat gunst und willen unsers erwirdigens capitels ze Pazzaw unserr und unsers goczhaws kirichenlehen der pfarrkirichen ze Gerolting mit sambt der vogtey derselben pfarrkirchen, gelegen in unserm bistumb ze Pazzaw, die wir enher rubkleich gehabt und in aygens gewer herbracht haben, in rechts wechsels weise redleich geben und geben auch wissentleich mit dem brief, dowider si uns zu unserm goczhaws und unsern nachkomen in dezselben wechsels weise geben habent ir kirichenlehen der pfarrkirichen ze Schonnberch auch mit sambt der vogtey derselben pfarrkirchen gelegen auch in unserm bistumb, so der brief lawtt und sagt, den si und ir eriben uns, unserm goczhaws und nachkomen daruber geben habent also beschaidenleich, daz die vorgen Hanns Gorig gebruder von Meyssaw und ir eriben da kirichlehen der egenan pfarrkirchen ze Gerolting mitsambt der vogtey derselben pfarrkirchen furbas rubkleich haben und besiczen und recht haben zu derselben pfarrkirichen zu presentiren, wenne und als offte die ledig wirt, an allen irresal. Wir und unserr goczhaws sein auch dez kirichenlehens der egenan pfarrkirchen ze Gerolting mit sambt der vogtey ir recht gewern und scherm fur alle ansprach, als kirichenlehens und aigens recht ist in dem lannde ze Osterreich. War aber, daz sie daran icht kriegs oder ansprach gewunnen, von wem daz war mit recht, daz sullen wir in alles ausrichten an iren schaden und daz sullen si haben zu uns und auf aller unserr und unsers goczhaws hab, wo wir die haben oder wo die gelegen ist, mit urchund dez briefs besigelten mit unserm und mit dez obgenanten unsers erwirdigen capitels unserr korherren ze Pazzaw angehanngen insigeln, di ir insigil ze zewgnuzze der vorverschriben sach und hanndlunge an den brief gehanngen habent, in und irs capitels hab und gutern doch an schaden. Geben ze Pazzaw an sand Pangraciitag nach Kristi gepurde drewczehenhundert jar und in dem vier und achczigistem jare."}
{"text": "Ich Agnes Hannsen des Seschamer salig witib, vnd ich Conrad der alt Sechamer des egenanten Hannsen des Sechamer vater vnd mein Sun Vlreich, Wernhart vnd Sighart geprueder vnsser hawsfrawn vnd all vnsser erbn tun kund offenleich mit dem brief allen den di in an sehent hornt oder lesnt, das wir vns liepleich vnd frewntleich verricht vnd veraint haben auf ain gancz end nach rat vnssrer pesten frewnt vnd andrer pider lawt mit der herschaft ze Scharding vnd auch mit dem erbern Herrn Hern Vireichen dem kamerawer die zeit pfleger zu Scharding vnd auch mit allen den die zu der herschafft vnd in der egenant pfleg gesessen sind zu Scherding vmb das Chuntzel der Zeller Hainreichs des Zeller Sun aus der Riedaw den egenanten Hannsen den Sachamer von dem leben zu dem tod hat pracht, vnd darumb vns erbergew pezzerung vnd ablegung getan ist worden mit gelt vnd auch sust, der vns wol genuegt vnd auch beczalt sein worden nach vnsern willen, Also das wir furbas noch nyemant anders von vnsern wegen dhainerlay zuespruch vnd ansprach nymmermer sulln habn noch gewinnen hincz der egenant herschaft zu Scherding vnd auch hintz dem egenant Hern Vlreichen dem kamerawer vnd hintz allen den die in der egenant Herschaft vnd pfleg zu Scharding gesessen sind vnd auch besunder hintz dem Goczhaws ze Reichersperg vnd hintz alln den die zu dem egenanten Goczhaws gehornt in dhainer weis weder mit recht noch an recht geistleich oder wertleich von des egenanten todslags wegen wie sich dez vergangen vnd verlauffen hat, Mit vrchund des briefs den wir daruber geben besigelten mit der erbern Chunrat dez Vesenstorffer dt zeit Richter ze Scherding vnd Hilprands des Ottenperger vnd Ottens von Law anhangundn insigln, die si durich vnserer fleizz pet willen an den brief gehangn habent in vnd allen iren erben an schaden, Darunder ich mich egenant fraw Agnes des egenant Hannsens des Sechamer selig witib vnd ich egenant Chunrat der Sechamer vnd mein egenant Sun vnd all vnsser erben verpinten mit vnsern trewn alles das trewleich stet ze haben das oben verschribn ist. Geben des Suntags nach Ostern nach kristi gepurd drewczehen hundert Jar vnd in dem Acht vnd Sibntzkistm Jar."}
{"text": "Allen den, die disen brief ansechent oder horent lesen, kund ich Johans von Sechein ritter vogt vnd wir der rat der stat ze Rappreswil vnd veriechen offenlich an disem brief, dz fur vns kam an offen gericht Rudolf der Keller vnd frow Anna sin elichu wirtin su beidu einhelleklich vnd namen da offenlichen vor vns einander vnbetwungenlich vnd mit friiem willigem mut ze rechten geteiligen vber disu guter, so hienach geschriben stand, vnd einander ze meindern. Des ersten an dem hof ze Togwil, der jerlich giltet funf mut kernen, vnd an zwein mut kernen geltes vf dem funften teil des fares ze Rappreswil, dz koft ward von Rudin Schilin, dz Heinrich Hecho hat, so denne an eim halben mut kernen geltes in dem teil des vares, dz Lutis Scheres ist, so denne och an funf stuk geltes in stritvach in fronvach vnd in stokfach, vnd och also mit der geworsami vnd den gedingen, weders vnder inen beiden ab erstirbet vnd von todes wegen ab gat, so sol dz ander, dz denne lebet, du vorgenanten guter mit den zinsen, alz jeklichz sunderlich hie vorgeschriben stat vnd benemmet ist, im zuchen vnd rechter erb sin an alle widerred. Wer aber, dz der egenant Rudolf Keller vor der egenanten frowen Annen Kellerrin sinr elichen wirtin abersturbi, so sol du egenant frow Anna oder ir erben, ob su nut wer, des egenanten Rudolfz Kellers erben von den egenanten gutern vsrichten vnd geben drissig guldin guter vnd genemer Florener an alle widerred vnd geuerd. Vnd wan dis alles beschechen ist an offem gericht, alz vrteil vnd recht gab von vns vnd andern erbern luten, die ze gegen waren, die dar vmb erteiltont vnd gefragt wurden vf den eid, vnd mit aller sicherheit, so dar zu notdurftig sin mocht, dar vmb so hant wir vnser stat insigel offenlich gehenket an disen brief, dar war stet si vnd belib alles, dz hie vorgeschoben stat. Dis beschach vnd ward dir brief geben des jares, do man zalt von gottes geburt druzechen hundert jar, dar nach in dem funfzigostem vnd funften jar, an dem nechsten fritag vor aller heyligen tag."}
{"text": "Ich Chvnigund di Revsinn von Lincz vergich vnd tuen chunt daz ich gegeben han dem ersamen gotshaus dacz sand Florian recht vnd redleich mit des perchmaisters hant meinen Weingarten dacz Nevnburch, der haisst in der Mitterpeunt, der mein rechtz erb ist gewesen von vater vnd von mueter, vnd mit dem ich ze furzicht von allen meinen vreunden getailt pin, also beschaidenleich, daz man mir von dem vorgenanten gotshaus, di weil ich leb, ein leibgeding raihen schol alli jar dacz Lincz an all mein mue an sand Michels tag zwen mutt chorns, fur ieden mutt zwen vnd dreizzig meczen gestrichner Linczer mazz vnd als vil habern vnd zwai phunt alter wienner phenning an sand Jorgen tag, vnd schol auch daz nicht ab gen, di weil ich leb, iz bejaer der vorgenant weingart mit wein oder nicht, wand ich andrer betragnuss nicht enhan. Vnd daz daz allez stet vnd vnuerchert beleib, als vor beschriben ist, dar vber gib ich dem egenanten gotshaus dacz sand Florian disen offen briet versigelten mit hern Hertneids insigel von Havnsperch zden zelten Lantrichter ob der Ens vnd mit Fridreichs des alten Tungozzinger insigel. Der prief ist geben nach Chiists gepurt vber drevczehen hundert iar. dar nach in dem aecht vnd vierzigisten iar an vnsrer Vrawen tag zder Liechtmiss."}
{"text": "Wir Herman von gottes gnaden abt des gotzhus ze sant Gallen tun kunt vnd veriehen offenlich an disem brieue allen, die in sehent lesent oder horent lesen, das fur vns kam Hainrice von Husen, Hainrichs selgen sun von Husen, mit sinem bruder Johansen von Husen sinem vogt, do wir ze gericht sassen, vnd veriach offenlich vor vns, das er redlich vnd recht verkoft vnd ze koffen geben hette den erbern vnd wolbeschaiden fro Katherinun siner muter, wilunt Hainrichs selgen von Husen elichen wirtinnen, Gerhart dem Paier burger ze Costentz vnd Elsbethun siner elichun wirtinnen den zehenden ze Albraswille, das gutli gelegen ze Nidren Burron, das gutli gelegen vor Burrwalt vnd das gutli ze Mutwille gelegen, du sines vatter selgen Hainrichs von Husen warent, mit allen rechten, nutzzen vnd gewonhaiten, so darzu vnd darin gehorent gantzlich ald in dehainen tail, vmb drissig phunt vnd vmb aht phunt phenning guter vnd gaber Costentzer munse, der er gantzlich von in gewert war vnd emphangen hette vnd an sinen offen nutz bekeret, vnd hette dis getan mit sines vorbenemten vogtes willen vnd gunst, vnd nam der selb Hainrice mit sines vorbenemten vogtes willen Johansen Wildrichen burger ze sant Gallen ze fursprechen, der batte vns, das wir erfurin an gemainer vrtailt, wie der vorgenemt Hainrice du vorgeschriben guter den vorgenemten fro Katherinun siner muter, Gerhart dem Paier vnd Elsbethun des selben Gerhartz elichun wirtinnen vertgon vnd in ir hant bringen solt, das es kraft hette nu vnd och hienach. Das taten wir, vnd wart ertailt an gemainer vrtailt, das er das mit sines vorbenemten vogtes hant vnd och mit vnser hant willen vnd gunst tun solt. Darnach do gab der vorgenemt Hainrice mit sines vorbenemten vogtes hant du vorgenemten guter vnd den egenemten zehenden an vnser hant uff mit allen rehten, won su och lehen sint von vns vnd vnserm gotzhus, vnd baten vns, das wir du selben vorgenemten guter mit allen rechten, so darzu gehorent, lihen den vorgenemten fro Katherinun siner muter, Gerhart dem Paier vnd siner wirtinnen Elsbethun gemainlichen ze rechtem lehen. Do erhorten wir ir bette vnd namen du vorgenemten guter den zehenden ze Albraswille, das gutlin gelegen ze Nidrenburron, das gutlin gelegen vor Burrwalt vnd das gutli gelegen ze Mutwille, du Hainrichs selgen von Husen warent, von in uff vnd luhen su vnd lihen mit disem brief den vorgenemten fro Katherinun, Gerhart dem Paier vnd Elsbethun siner elichun wirtinnen gemainlichen ze rechtem lehen mit allen rehten vnd gewonhaiten, so darzu gehorent, vnd ist dis alles beschehen mit worten vnd mit werken, so darzu gehort von reht vnd von gewonhait. Vnd des ze ainem waren vrkunde vnd gantzer sicherhait aller der vorgeschriben dinge so henken wir vnser insigel an disen brief. Wir die vorgenemten Hainrice von Husen vnd Johans von Husen sin bruder vnd sin rehter vogt vnd Johans Wildrich sin fursprech veriehent ainer gantzer warhait aller der vorgeschriben dinge, so von vns an disem brief geschriben stant, vnd des ze merer sicherhait so henk ich Johans von Husen des vorgenemten Hainrices mines bruders vogt fur mich vnd fur in min insigel an disen brief, won er aigen insigel nicht hatte, vnd ich Johans Wildrich furspreche, als vorgeschriben stat, henk och min insigel an disen brief ze ainem waren vrkunde der vorgeschriben sache. Der geben wart ze sant Gallen in der stat an der mitwuchen ze ingentem aberellen in dem jar, do man zalt von gottes geburt druzehenhundert jar, vierzig jar vnd darnach in dem nunden jar."}
{"text": "Wir Herman von gottes gnaden abt des gotzhus ze sant Gallen tun kunt vnd veriehen offenlich an disem brieue allen, die in sehent lesent oder horent lesen, das fur vns kam der erber vnd wolbeschaiden Gerwig der Paier burger ze sant Gallen vnd fugt vnd machet redlich vnd reht mit vnser hant gunst willen vnd verhengde den erbern vnd wolbeschaiden Gerwig dem Blarrer vnd Johansen Wildrich och burgern ze sant Gallen sinen hof vnd sinen zehenden ze Oberndorf, das hus, die hofstat vnd den garten, so er koft vmb Vlin Ainwille, drie schilling phenning geltes vnd zwai hunr geltes von des Schmides hofstat ze Oberndorf, vnd den wingarten, den man nemmet Ingberz Haldelli, gelegen ze Bernang, ze ainem rechten gemacht, vnd ist dis beschehen mit worten vnd mit werken, so darzu notdurftig warent von reht vnd von gewonhait. Vnd des ze ainem waren vrkunde so henken wir vnser insigel an disen brief. Ich der vorgenemt Gerwig der Paier vergich ainer gantzer warhait der vorgeschriben dinge, vnd des ze merer sicherhait so henke ich och min insigel an disen brief. Der geben wart ze sant Gallen in der stat, an dem nahsten samstag nach sant Gregorien tag, do man zalt von gottes geburt druzehen hundert jar, vierzig jar vnd darnach in dem sibenden jar."}
{"text": "Wir Karl von gots gnaden Romischer keiser zu allen czeiten merer des reichs vnd kunig zu Beheim bekennen vnd tun kunt offenlich mit diesem brieff allen den, die yn sehen oder horen lesen, wann die edlen graf Albrecht der alte vnd graf Albrecht der junge von Werdemberg vnd ire kind vnser vnd des reichs lieben getrewen die stat zu Altsteten, den kelnhoff doselbist, den kelnhoff zu Marbach vnd den kelnhoff zu Perenank mit allen iren zugehorungen vnd alle die gut, die yn dem Ryntal oben vnd nyden gelegen sint, von vns vnd dem reich in pfantschaft gehabt haben vnd die furbaz der edlen Agnesen des egenanten grafen Albr. des jungern elichen wirtinne vnser lieben mumen vmb funfczehenhundert pfunt Kostniczer pfenninge verseczet haben, dez haben vns die egenanten grafen demuteclich gebeten, daz wir des egenanten gelts vff der vorgenanten pfantschaft derselben vnser mumen bekennen geruchen. Des haben wir angesehen ir fleizzige bete vnd auch sunderliche liebe, die wir zu der egenanten vnser mumen haben, vnd bekennen ir vnd iren erben derselben funfczehenhundert pfunt Kostniczer vff der egenanten stat vnd kelnhofen, also daz sie die mit gerichten nuczen gulten vnd allen andern iren zugehorungen, wie man die mit besundern Worten benennen mag, als lange innehaben nuczen vnd niezzen sullen, biz daz wir oder vnser nachkomen an dem reich oder die egenanten graf Albrecht der alte oder graf Albr. der junge oder ir erben die egen stat vnd kelnheff vnd gut vmb die vorgen summen gelts widerlosen werden. Mit vrkund dicz briefs, versigelt mit vnser keiserlichen magestat insigel. Der geben ist zu Nuremberg nach Crists geburt dreuczenhundert jar, darnach in dem drew vnd sechczigisten jar am donerstag nach dem suntag Reminiscere, vnser reiche in dem sibenczenden vnd des keisertums in dem achten jare."}
{"text": "Allen den, die disen brief ansehent oder horent lesen, kund ich Rudolf von Rosenberg Eglolfs saligen sun von Rosenberg vnd vergich offenlich mit disem brief fur mich vnd fur alle min erben, das Wilhelm von Brachsperg mich gantzlich vnd gar gewert hat vnd bezalt zwainzig pfunt pfennig guter Costentzer muns, die er mir schuldig was von Johans wegen von Len, Hainzen des Kellers, Rudolfs des Zollers vnd des Altermans von der Nuwen Rauenspurg, darumb er mir ze burgen geben vnd gesetzet hat hern Hainrich Walthern von Sultzberg, hern Cunrat den Schenken von Landeg vnd Cunzen von Ramswag, vnd das der selb Wilhelm von Brachsperg noch sin erben noch die selben burgen mir noch minen erben bi dem brief, so su mir mit ir hangenden insigeln darumbe geben hand, noch von des brieues wegen niht mer schuldig sint noch gelten sond, vnd sol och der selb brief mir noch minen erben ainkain nutz mer sin vnd den vorgenemten Wilhelm vnd sinen erben vnd och den vorgenemten burgen vnschadlich. War aber, das der vorgenemt Wilhelm ald sin erben alder die vorgenemten burgen von des vorgenemten brieues alder gult wegen ze dehainem schaden kamint, den schaden sol ich vnd min erben inen gar vnd ganzlich ablegen vnd abtun, vnd hand darumbe gewalt, mich vnd min erben ze notent ze pfendent vnd an ze griffent an vnsern luten vnd gutern, wa vnd wie su wend ald mugent, vntz das wir su von der vorgenemten gult vnd von dem schaden gantzlich ledig vnd los gemachen. Vnd sol vns noch vnser lut noch guter hieuor noch hiewider nut schirmen noch gut sin, vnd wie su vnd ir helfer der pfandung ze schaden koment, den schaden suln wir inen och abtun. Vnd ze ainer warhait aller diser vorgeschribenn ding henk ich Rudolf von Rosenberg da vorgenemt fur mich vnd fur min erben min insigel an disen brief. Der geben ist ze Wil, do man zalt von gottes geburt druzehenhundert jar, funfzig jar vnd darnach in dem funften jar, an dem donstag nach sant Valentinstag."}
{"text": "Ich lordan vnd ich Mert sein Pruder, Otten svn dez tzehentnaer datz Ragtz veriehen vnd tvn chvnt allen den die disen prief sehent oder horent lesen Daz wier ain ansprach haben gehabt gegen dem zehenthof ze Raktz vnd allen den zehenten dev von alter dar in gehorent des Heyligen herren sand Goerigen gotzhaus ze Hertzogenburch. Di selben ansprach vnd di recht di wier dar an scholten gehabt haben, di hab wier vnuerschaidenleich vnd aller sacch gesatzt an den erbarn herren hern Weychart von Winchel, also beschaidenlich, waz der dar vmb spraech zwischen vns vnd dem vorgenanten Gotzhaus vmb alle sach daz scholt wier staet haben. Do sprach der vorgenant herr her Weychart von Winchel daz wier vorgenant zwen pruder ich lordan vnd ich Mert zv dem ersten auf gaben dem erbern herren Probst Seyfrid alle di ansprach vnd di recht der wier iahen an dem vorgenanten zehenthof vnd den zehent di von alter dor in gehorent. do gab ich vorgenanter lordan auf dem erbern herren Probst Seyfrid mein tayl vnd alle di ansprach di ich het hintz dem vorgenanten zehenthof vnd ich Mert gab auf dem vorgenanten Probst Seyfrid mein tayl vnd meines pruder hern Chvnratz tayl dez pharrer datz Eybenstayn der mier seinen tayl het aufgegeben ledichleich vor dem erbern herren hern Weychart von Winchel vnd vor andern erbarn leuten also beschaidenlich daz wier hin fur ebichleich dhain chrieg noch dhain ansprach noch dhain recht gegen dem vorgenanten zehenthof vnd zehent, di dor in gehorent nicht haben noch suchen schullen. Vnd daz dem Gotzhaus vnd der samnung dez heyligen herren sand Gorigen datz Hertzogenburch disev red staet vnd vnzeprochen beleib daz lob wier mit vnsern trewen vnd wann wier aigens insigel nicht haben wier vorgenant lordan vnd Mert so verpinten wier vns vnder vnsers genaedigen herren hern Weychart von Winchel insigel der diser sach vertaydinger zwischen vnser gebesen ist, stat vnd vnzeprochen behalten als vor verschriben ist. vnd dar vber zv einer pezzern sicherhait sint der sacch gezeug der erbar man Gotfrid der Plespergaer mit seinem anhangunden insigel vnd ander erber leut genug den di sacch wol chunt ist. Der prief ist gegeben do man zalt von Christi gepurd drevzehen hundert dar nach in dem secchs vnd vierczgisten iar an sand Oswaldi tag."}
{"text": "Ich Bernhart der Schenk von Landegge ritter kunde allen den, die disen brief sehent lesent oder horent lesen, vnd vergich offenlich fur mich vnd fur min erben alle, daz ich mit guter vorbetrahtung vnd beschaidenhait den ersamen wolbeschaiden Johans Wildrich vnd Gerwig dem Blarer burger ze sant Gallen disu nachgescriben guter die hub ze Roggewille, den hof, den man nemmet Cunratzhof zem bach, den hof, den man nemmet Waltherzhof, vnd Schaylis ruti, vnd allez daz, daz ich ze Roggwille hatte vntz an disen huttigen tag nach dem alz dirre brief geben ist, an allain den wingarten, reht vnd redlich ze koffen geben han mit hus mit hof mit akker mit wisan mit holtz mit veld mit wasen mit zwi mit wasser mit wasserflussen vnd mit allen den rehten nutzzen vnd gewonhaiten, so zu den vorgenemten gutern, sie sient benemt ald vnbenemt, ald darin gehorent gantzlich ald in kainen tail, vmb hundert phunt funfzig phunt vnd zwai phunt phenning guter vnd gaber Costentzer muns, die sie mich gantzlich gewert hant an baren vnd beraiten phenningen vnd die selben phenning an minen offenn vnd guten nutz komen vnd bekert sint an den stetten, da ich minen grossen wahssenden schaden mit verkomen hab. Du vorgescriben guter hab ich inen in dem reht ze koffen geben, daz sie reht lehen sint von ainem abt vnd dem gotzhus ze sant Gallen, vnd hab och inen du selben guter geuertgot, alz reht sitte vnd gewonlich was, mit dez erwirdigen minez herren hant abt Herman abt ze sant Gallen. Ich han mich och enzigen vnd enzihe mich mit disem brief aller der reht vnd ansprach, die ich hatte ald han moht an du vorgenemten guter von aigenschaft ald von lehens wegen. Ich vergich och, daz ich den vorgescriben Johans Wildrich vnd Gerwig dem Blarer ze merer sicherhait zu mir ze wern geben han her Cunrat den Schenkken von Landegge, Eglolf von Rosenberg den eltern vnd Burkart von Ainwille, die mit mir gelopt hant, der vorgescriben Johans Wildrichz vnd Gerwig dez Blarerz reht wem ze sinne nach reht vmb du vorgenemten guter gen aller menlichem, da ez inen notdurftig ist an gaistlichem vnd an weltlichem geriht, vnd ist diz allez beschehen vnd vollefurt mit allen den worten vnd werken, so man phligt vnd phlegen sol in semlichen sachen. Vnd daz diz allez war sie vnd stat belibe, so han ich min insigel an disen brief gehenkt fur mich vnd min erben alle. Wir die egenemten Cunrat der Schenk ritter, Eglolf von Rosenberg der elter vnd Burkart von Ainwille veriehen, daz allez daz war ist, daz von vns an disem brief gescriben stat, vnd dez ze merer sicherhait so haben wir och vnseru insigel gehenkt an disen brief. Der geben wart ze sant Gallen in der stat, do man zalt von gottez geburt druzehenhundert jar, vierzig jar vnd darnach in dem andern jar, an sant Johans tag dez Tofferz."}
{"text": "Ich Ludweich von Celkinge tun chunt allen den, di nu lembtich sint vnd hernach chomftich sint, di den gegenburtigen priue ansehent oder lesent, daz ich mit verdahtem mut mein selbes vnt mit meiner housvroun vron Offmein guntste, vnt ouch meiner sun Heinreichs, Marcharts vnd Ludweigs, vnd aller vnser gerben gutem willen, han gegeben zwai lehen ze Tevntzendorf, di vnser aigen gewesen sint, dem gotshous ze Altenburch mit allem vnserm rehte, vnd haben daz getan, du wir daz wol getun mahten, vnt wellen des selben aigens des vor bnanten gotshousse sherm sein, als landes reht ist, vnd haben des vnser trewe gegeben, ich, mein hovsvrowe vnd meinev chinde, di vor bnant sint. Vnd daz di rede vurbaz stet sei vnt vntzebrochen, des gib ich disen prive ze rehter vrchunde, versigelt mit meinen jnsigel. Des sint gezeuge her Rapot, her Erchenpreht, her Haidenreich, di purkcrauen von Gorse, Hadmar von Sunberch, Sefrid von Plenich, Alber, Vlreich vnd Wernhart di Strevnne von Swartzenowe, vnd ander vrume levt gnuch. Daz ist geschehen vnd ist der priue gegeben vber tousent iar, zwai hundert iar, in dem ainen vnt nevncigistem iar nach Christes gepurt, datz Wienne, an sant Erharts tage."}
{"text": "Ich Alber der Chirichperger vnd ich Elzbet sein Hausfrow vnd ich Peter ir baider sun vnd alle vnser erben Wir vergehen vnd tuen chunt allen den, di disen brief lesent oder horent lesen, di nv lebent vnd hernach chunftig sint, Daz wir mit aller vnser erben guten willen vnd gunste, mit verdahtem mut vnd mit gesampter hant, zv der zeit, do wir es wol getun mochten, verchaufft haben, des ersten vnsers rechten Purchrechtes unser halbes Holtz gelegen pei Egenburch vnder dem Grefenperg, da man alle iar von dient dem Probst ze Newnburch sibentzehenthalben wienner phenning ze Purchrecht vnd nicht mer, vnd mit vnsers Lehenherren hant des erbern herren, hern Stephanns von Meichssow oberister Marschalich in Osterreich, zu den zeiten Lehentrager vnd verweser der Manschaft verlehentes gutes, das herchomen ist von hern Albern seligen dem purchgrafen von Gors, gantzen zehent auf vierdhalben bestiften Lehen, gelegen ze Wartperg in dem nachsten dorffe bei sant Lienhart, gruzzen vnd chlainen, ze velde vnd ze dorffe, es sei gestifft oder vngestifft, versucht oder vnuersucht, wie so das genant ist, vnd gantzen zehent auf einem veldlehen, gelegen daselbens ze Wartperge, vnd mit vnsers Lehenherren hant des erbern herren hern Piligreims des Strewnen, zu den zeiten Lehentrager vnd Verweser der Manschaft verlehents gutes, di her Wulfinch von Stollekke, dem got genade, hinder im lazzen hat, ein gantzes Lehen, gelegen auch daselbens ze Wartperg, vnd alles das, das darzu gehoret, ze velde vnd ze dorffe, es sei gestifft oder vngestifft, versucht oder vnuersucht, wie so das genant ist. Die vorgenanten Guter alle vnd was darzu gehoret, als vorgeschriben stet, haben wir recht vnd redleich verchaufft vnd geben mit allen den nutzen vnd rechten, als wir si in nutz vnd gewer herpracht haben, vmb Hundert phunt vnd vmb zwaintzig phunt wienner phenning, der wir gar vnd gentzleich gewert sein, dem vesten Ritter hern Jansen dem Helphant vnd seinen erben, furbas ledichleich vnd vreileich ze haben vnd allen iren frumen damit ze schaffen, verchauffen, versetzen vnd geben, wem si wellen, an allen irresal. Vnd sein auch wir, ich Alber der Chirichperger vnd ich Elzbet sein hausurow vnd ich Peter ir paider sun vnd alle vnser erben, vnuerschaidenleich des vorgeschriben Gutes alles vnd alles des, das darzu gehoret, als vorbenant ist, des egenanten hern Jansen des Helphants vnd seiner Erben recht gewern vnd scherm fur alle ansprach des purchrechtes, als purchrechts recht ist vnd des Lehens, als Lehens recht ist vnd des Landes recht ze Osterreich. Waer aber, daz in mit recht an denselben Gutern icht abgienge, oder daz si mit recht icht Chriegs oder ansprach daran gewunnen von wem das wer, was si des schaden nement, das sullen wir in alles ausrichten vnd widerchern an allen iren schaden, vnd sullen auch si das haben auf vns vnuerschaidenleich vnd auf allem vnsern Gut, das wir haben in dem Lande ze Osterreich, oder wa wir es haben, wie so das genant ist, wir sein lebentich oder tode. Vnd daz diser Chauf furbas also stet vnd vnzerbrochen beleibe, daruber so geben wir, ich Alber der Chirichperger vnd ich Elzbet sein hausurow vnd ich Peter ir sun, fur vns und fur alle vnser Erben dem obgenanten hern Jansen dem Helphant vnd seinen Erben disen brief zu einem waren vrchunde diser sache versigilten mit vnsern Insigln vnd mit vnserr vettern Insigiln Otten und Pyligreims der pruder der Sitzendorffer, die diser sache gezeuge sint mit iren Insigeln, in an schaden. Der brief ist geben nach Christes gepurde dreutzehen Hundert iar darnach in dem fumf vnd sechtzgistem Jare, des nachsten Mantages vor sand Jorigen Tage."}
{"text": "Ich Cvnrat der Vokt von Meringen dvn kvnt allen den, die disen brief sehentvnd horent lesen, daz ich ane allen schaden vnd vor dem zil wart vnd bin gewert zwainzich march silbers von minem herren dem .. propste von der Richvn Ouwe, darvmbe min herre der .. apt von sant Gallen sinen brief geben het vndder edel herre Hainr. von Wartenberg, herre Cvnrat von Blvmenberg ritther,herre Johs. Vende von Riethain ritther, Cvnrat von Balgehain, Cvnrat vonEmingen vnd Hainr. der keiner von Tutlingen burgen waren. Vnd daz diz alles ware si, so gibe ich der vorgenant Cvnrat der Vokt dem vorgescribenne herren dem.. apt von sant Gallen disen brief beingesigelt mit des vorgenanten Johs. Venden ingesigel vnd mit minem ingesigel. Diz beschah vnd wart der brief gescriben an dem fritage nah sant Martinz tage, do man zalt von gottes geburthe druzehen hvndert iare, in dem zwelften iafe."}
{"text": "Ich Rech von Luftenberch vergich vnd tun chvnt allen den die disen brief ansehent oder horont lesen, daz ich meinem lieben herren dem ersamen bischof Emchon von Freisingen vnd seinem goteshaus. verchaufet han vnd verchauffe ein lehen datz Prunne niderhalbe Holenburch daz mein lehen gewesen ist von seinen genaden, vnd dar vmbe enphangen han sechs pfunt Wienner pfenninge vnd han im daz selbe lehen auf gegeben an disem brief vnd gesant vnd verzeich mich an dem selben lehen alles des rechtes daz ich vnd alle mein erben daran gehabt haben oder mohten gehaben hinne fur, vnd wer iemen der daz selbe lehen an spraeche, daz ich des gwer vnd versprecher sei nach des landes gewonheit als reht ist vntz daz der selbe mein herre der bischof vnd sein goteshaus ze gantzer gwer chomet. Vnd daz ich daz also staet behalte, gib ich disen offen brief ze einem vrchvnde dar veber. Der brief ist gegeben ze Luftenberch da von Christes gebvert waren drevtzehen hvndert iar vnd da nach in dem ersten iar, des naechsten Svntages vor Vnser frawen tage ze Liehtmese."}
{"text": "Ich Otto der Piben vergich und tue kund allen den, die nun sint gegenburtig und hernach chunftig sint und disen brief sehent oder lesen horent, das ich mit gueten willen mein selbes und meines sons Otten und meiner baiden tochter vren Perchten und vren Hildkarten und meiner baiden aiden Rugers des Pruschingen und Dietmars des Schenken mein dorf da ze Eppenberg, das mich von meiner ersten hausfrawen ein tail und auch von kaufs angefallen, was mit allen recht und mit allen dienst den und meine kinder daran haben gehabt als hernach benant ist, das ist sechs phunt phening geldes an vier und dreissig phening und acht mezen magen des rechten gibmezen und vierzig hiener und vier und zwainzig schet harbes und an ainen vierthalb schilling chase, also das der chase dreier pfening wert seye und mit allen dem nuze, der an selben dorfe erfunden werden mag zu velde oder zu dorfe, an dorfgericht oder vogtey, es sey offen oder verborgen, benant oder unbenant, verkauft han lediglich freyes aigen dem erwern hern Wernharten den pischof von Passau und seinen closter, das er gestift hat da ze Englcelle um hundert pfunt pfening der gemainen munze an acht und sibenzig pfening und vergich auch, das ich dieselbe wehrung genzlich empfangen und eingenomen han und das vorgenant aigen mit meiner hand und meiner kind handen lediglich und unversprochentlich hab aufgeben bruder Christianen den abt von Englcelle, der es auch von uns empfieng und den ich sein an des pischofs statt gewaltig machet. Ich gelob auch das selbe dorf zu schermen als in den landrecht und gewonlich ist und es zu verantworten gegen allen den, kunftiglich gegen den selben aigen iht ze sprechen gewinent und denselben gelobent mit mir mein son Otto und meine aiden Ruger und Diettmar die egenanten mit samt iren hausfrawen meinen tochtern. Ich hab auch gesazet eben triber um das vorgenant guet mit frawen hant von Minpach und mit gueten willen gerben meinen weingarten, der da haisset der Schuster, den ich unter den frawen han und meinen weingarten, der da haisset der Thuler, den ich hinter den hern han von Herzogenburg mit Perchtoldens hand des ammanes von Minpach. Das auch diser kauf und diser gewert ewiglich und imer stet beleibe, so gib ich disen brief dem egenanten hern pischof Wernharten und seinen newen closter ze Englcelle versigelten mit des edlen hern insigel hern Leutolds von Chunring und mit mein selbs insigel und mit meiner baiden aiden insigel und mit urkund der gezeuge, der namen hie geschrieben stant. Das ist her Leutold und her Alber sein vetter von Chunring, her Alber von Hochenstain, her Ulrich der erzpriester und sein bruder her Chunrad von Puechberg, her Alold und sein son her Heinrich von Keyau, her Houch und sein vetter her Reinprecht von Lichtenvels, die alle dienstman seint, her Marchart der richter von Zwetl, her Diemar von Tursendorf, her Meinhalm von Passau, die alle ritter sint, her Pilgram von Praitenaich, her Arnold von Dobra, her Friderich Heuuel, die chnappen sint, Rapot der richter, Seibot her Gossen brueder, Englbrecht und Gotfrid purger von Chrembs, Seibolt der Migel von Stain, Perchtold der amman von Minzbach und ander biderbe und erbar leute ein michel tail. Diser gewert ist geschehen und diser brief ist gegeben, da von Christes geburt gezalt wurden tausend iar und zweyhundert iar in den sechs und neunzigsten iar an sant Mertenstag."}
{"text": "Allen, die disen brief sehent oder horent lesen, kunden wir der schulthais der rat vnd die burgerre gemainlich der statt ze Winterthur vnd vergehent offenlich mit disem brief, daz wir mit gemainem rate ainhelleklich mit dem erwirdigen herren abt Herman des gotshus ze sante Gallen sant Benedicten ordens gulegen in Costentzer bystume lieplich vnd gutlich vberain komen sijen, also daz wir in vnd sin gotshus ze sante Gallen ze burger emphangen vnd burgrecht in vnserre statt geben hant, die wil er lebt, mit den gedingen, swaz er anstander kryeg oder stozze hat, die geoffenbert vnd vfgeloffen sint vor dem zil, e wir in ze burger nammen, daz er vns dar vmb nicht zemanenne haben sol vnd im dar zu nicht beholfen sijen, won als verre wir es gern tunt. Swas och vns vor dem zil solicher krieg vnd stosse angeuallen sint, da mit sol er och nicht zeschaffenne han, er tu es denne gerne. Waz in aber hinnanhin stozze oder krieg angiengi oder im beschahe, da hat er vns vmb zemanenne, vnd sollent im vnuerzogenlich dar inne beholfen sin ane geuerde. Swas och vns krieg oder stozze hinnanhin angienge oder vns beschahe, dar vmb habent wir in och zemanenne, vnd sol vns dar inne beholfen sin vnd in sin vestinan lazzen, also ob es ze schulden kunt, daz wir im die selben vestinan, da wir in koment, helfen sulnt versorgen, als vnser ere vnd sin nutz sije, ane alle geuerde. Were och, daz sich der vorgenante vnser herre zu iemanne verbunde, es weren herren oder stette, vnd sich fugti, daz wir mit dien selben sinen aitgnossen zeschaffenne gewunnen von stozze oder von krieg wegen, so sol er vns gen in vsse lassen, vnd sulnt in gen dien selben sinen aitgnossen zemanenne haben, vnd sol och vns gen dien beholfen sin, als ob su sin aitgenosse nicht weren, ane alle geuerde. Were och, daz er iemans diener wurde, was in von des diensts wegen verlust oder stozze angat, da mit hant wir och nicht zeschaffenne, won als verre wir gern tunt. Er hat och gen vns vsgenomen vnsern herren den Romschen kung, daz er dem gehorsam sin sol vnd im daz an sinem ait noch gen vnserm burgrecht nicht schaden sol. Wir habent och gen im vsgenomen vnser gnedigen herren die hertzogen von Osterrich, daz wir dien gehorsam sin wellent vnd vns daz gen dem vorgenanten vnserm herren dem abte von des burgrechten wegen dekain schad sin sol, ane alle geuerde. Wir habent im och du erwirdi getan gesetzet vnd verschriben, daz in weder geste noch burgerre noch nieman fur vnser gerichte ladan noch fur gebietten sol vnd er da niemanne ze rechte stan sol, won als verre er gern tut, ane alle geuerde. Wir vergehen och, daz der vorgenante vnser herre der abt in vnsern rat ze der statt wegen gelait hat hundert guldin guter Florener mit voller gewicht von des burgrechten wegen, vnd hat och gesworn ainen glerten ait an den hailigen, zehen iar du nachsten, du nach ainander koment, vnser burger ze sinne. Were och, daz er daz selbe gut an ain aigen in vnserre statt leggen wolti, wenne er vns denne ermant, so sulnt wir im daz selbe gut richten nach der manunge in den nachsten drin manaden. Wenne sich och daz vorgenante zil ergangen hat vnd er daz burgrecht nicht mer bi vns haben wil, so sollent wir im aber daz vorgnante gut, ob er es e nicht an ain aigen gelait hat, im oder sinen nachkomen, ob er nicht were, richten vnd gelten in den nechsten drin manaden nach der manunge, vnd sol och denne daz burgrecht ab sin ane alle geuerde. Vnd des ze ainem offennen vrkunde der warhait dirre sache haben wir disen brief versigelt mit vnsers rates insigel ze Winterthur. Der brief wart geben ze Winterthur an dem nechsten samstag nach sant Gerdrut tag, do man zalte von gottes geburdt druzehenhundert jar, dar nach in dem funfzigesten jare."}
{"text": "Ich Hadmar von Walchennstarff vergich vnnd tuen kundt an disem brief allen den, die jn sehent oder horent lesen, das ich mit wol bedachtem muet, da ich das wol mocht getuen, vnd mit guetlichem willen meiner hausfrawen vnd hern Albers meines bruder vnd annder aller meiner Erben, wie die genannt sind, hintz Pawngartenperg zu der Cappeln an der Porten, die vnnsers vaters hern Otten, dem got genad vnd auch vnnser Stifftung ist, gegeben han meines freyen Aigens, das mich angeuallen ist zu Rechter tailung ze furzicht, Ein hofstat, die leit in der Aw bei dem haslhof, mit allen den vnd darzu gehort versuecht vnd vnuersuecht mit sotaner beschaidenhait; Ist, das ich denselben geistlichen herren zu Pawngartenperg gib suben phund wiener phenning an dem heiligen Abent ze Ostern nun zenagst, so ist dieselb hofstat wider mein als Ee an allen Verzug, gib ich in aber der phenning nicht an dem vor genannten tag, so sullen Sy die vor genannt hofstat in nutz vnd in gwer jnnhaben mit aller der vodrung vnd ich sy gehabt hab mit ausgenomner Red; Ist, das ich jn gib in den nagsten dreyn Jaren jerlich ze Vaschang Subn phund phenning, so ist mir die hofstat ledig vnuerschaidenlich. Tet ich des nicht, so hat sich dieselb hofstat verfallen lediclich vnd an all Ansprach mein vnd all meiner Erben hintz dem vorgenanten Gotshawss zu der vor genannten Cappell vnnser Stifftung. Vnd bin auch jch vnd all mein Erbenn desselben Gotshawss vnd der Samnung derselben hofstat gwer Nach lanndsrecht. Vnnd das dise red stat vnd vnzebrochen beleib, so gib ich dem vor genannten Gotshaws vnd der Samnung disen brief bestetigt mit meinem Innsigell ze einem waren Vrchundt. Des sind gezewg her Alber mein brueder, her hartneyt von Chuleub, her Vreitel von Winthag, her Chuenrat von Mitterberch, hainreich der Imtzinger. Ott der Sigpech vnd darzu manich Pidberman. Der brief ist geschriben vnd gegeben, do man zalt von Crists geburd drewtzehen hundert Jar, darnach in dem vier vnd zwaintzigisten Jar an Sand Mathias tag ze Vaschanng."}
{"text": "Ich Hainreich, von Runting, mein Hausfraw, vnd all vnser erben, veriehen vnd tun chunt offenbar an dem brief, allen den di in sehent, oder horent lesen, daz wir von vnserm lieben genadigen Herren Hern Wernherten dem Granns von Vttendorf von seiner Hausfrawn vnd von allen irn erben . recht vnd redleich geworben vnd gechaufft haben . Erbrecht . auf dem Hof ze Runting . der gelegen ist in Scherdinger gericht, Also in der beschaiden daz wir in von dem egenanten Hof ze dienst . raichen. vnd geben sullen . auf irn chasten . ze rechter dienst zeit zu sand Giligen tag . Sechs vnd dreizzich metzzen durrs chorn schardinger mazz . zway Hunrr vnd ein swein fur ain Halbs pfunt wienner pfenning vnd ze Stift ein pfunt pfenning vnd zway Hunrr vnd ze weised newn chas sechtzk ayer vnd fur di werichhart sullen wir in alle iar ein vaz weins von Pazzaw furen. Wir sullen in auch irn obgenanten dienst allew iar jarleichen geben ze rechter zeit. alz oben an dem brief verschriben ist . vnd wenn Daz geschicht, So habent si nichtz mer hintz vns ze vodern vnd ze sprechen. Taten wir des aber nicht vnd daz wir ichtz dar inn versazzen, So habent si vollen gewalt, vns dar vmb ze pfennden, alz ander Herren ir behaust Holden mit vnserm guten willen. So sullen si vns auch verantwurtten vnd versprechen, alz ander ir behaust Holden. an gever. Ez ist auch getaidingt. ob ein gemainer Lantzprest auz cham, waz si vns dann pezzerung vnd genaden dar inne tunt, daz stet an irn trewn . vnd da sullen wir in nicht verrer vmb zu sprechen vnd der sach vmb den vorgenanten chauf . dez Egenanten Erbrechtz . sind Zewgen vnd auch redner gewesen. Hainreich von Huetstokch . purger ze Scharding, Jorig Snitzzer ze Vttendorf . Nikel Raspp di zeit Chellner ze Vttendorf vnd mer erberger Lawt genug . vnd dar uber ze einem vrchund. Geben wir in den brief versigelten . mit dez erbern mannes Hern Chunrat. dez Raspen . ze den Zeiten purger ze Scherding. anhangundem Jnsigel . der daz an den brief gelegt hat, durich vnserr vleizzigen gepet willen, im vnd allen seinen erben an schaden . wann wir nicht aygens Jnsigels haben . So verpinden wir vns . ich obgenanter Hainreich von Runting . mein Hausfraw vnd all vnser erben vnder daz gagenburttig Jnsigel . mit vnsern trewn . an aydes stat . allez daz staet ze haben . daz an dem brief verschriben ist . Der geben ist . do man zalt . von Christi gepurtt. Drewtzehen Hundert iar vnd dar nach in dem sechs . vnd Sibenczkistem iar an sand Marie Magdalene tag . der Heiligen Frawen."}
{"text": "Wir frow Itt von Tockemburg graffinn zu Hohemberg verienhen vnd tun kunt menglich, das die stifftung vnd ordenung des tumes zu des hailgen crutz kirchen gelegen am margt ze Horw mit vnserm Iutern gunst vnd guten willen zu gangen vnd beschenhen ist, vnd sullen vnd wellen wir vnd alle vnser erben vnd nachkomen die chorherren des egenantes stiftes vnd all ir nachkomen bi der selben ordnung vnd stifftung lassen getruwklich beliben nach lutung vnd sag der stifftung brief, so sy dar vmb hand von vnser herrschaft von Osterrich vnd ouch von graf Rudolffen von Hohemberg, vnd si dar an weder hindern noch irren noch schaffen gehindert werden kains wegs an alle geuerd. Des ze vrkund so haben wir vnser insigel offenlich haissen gehenkt an disen brief. Der geben ist an dem nahsten zinstag nach sant Niclaus tag nach Cristz geburt drutzzenhenhundert jar, dar nach in dem acht vnd ahtzigosten jar."}
{"text": "Ich Hainrich von Ratpach vergieh und tvn kunt allen den, di disen prief lesent oder horent lesen, daz ich mir und meinen erben gechauft han einen hof, der da leit datz Gletarn, mit alle dev vnd dar zu gehort ze velde vnd ze dorfe, swie so daz genant ist, wider die erbaern geistlichen herren pruder Jacoben zv den zeiten apt vnd wider die Samnunge gemain datz dem heiligen Chreutz an allain die waide, die da leit in Gletarnervelde, da der Eberstorfer vmb chrieg, do enhan ich, noch mein erben nicht mit ze schaffen, wan si dieselben Wayde vor auzgenommen habent in vnd irm chloster selber ze haben; so beschaidenlich, swenne si demselben chrieg vmb die egenanten wayde von dem Eberstorfer auz bringent vnd sie sev der nach verchauffen wellent, die sol ich oder mein erben in danne gelten nach frvmer leute rat an allen chrieg. Geschech aber des nicht, so svllen sie denne mit der selben wayde furbaz allen irn frvmen schaffen, swie si wellent an allen irresal. Vnd daz disev sache fvrbaz also stet vnd vnuerwandelt beleibe, dar vmb so han ich in geben disen prief zu einem offen urchunt versigilt mit meinem Insigil vnd mit hern Weicharz Insigil pei den minnern prudern, der diser suche gezeug ist mit seinem Insigil. Diser prief ist geben ze wienne nach Christes geburt Drevzehen hundert iar in dem dreizgistem dar nach, an sand Marchs tage."}
{"text": "Wir Rudolf von Gots gnaden hertzog ze Osterreich, ze Steyer vnd ze Kernden embieten vnsern getrewen dem lantrichter im Enstal vnd allen andern richtern den diser brief getzaigt wirt vnser gnad vnd allz gut. wand wir durch vlizziger pet willen vnsers lieben kaplans Gunthers vom Hag maister des spitals am Piern demselben spital seine recht gnad vnd freyung die wir gesehen vnd gehort haben, mit vnserm brief besigelten mit vnserm grozzen anhangunden insigeln bestett vnd vernewt haben, dauon gebieten wir ew ernstlich vnd wellen, daz ir das vorgenante spital bei derselben gnad freyung vnd recht beleiben lazzet vnd dawider nicht chomet in dhainem weg also, daz ir hintz des vorgenanten spitals leuten nicht richtet, noch mit in noch mit irn gutern wie die genant sind si sein aigen oder hofe ichts ze schaffen habet in dhainem weg. Habt ir hintz desselben spitals leuten ichtes ze sprechen, darumb sult ir ein recht nemen vor dem maister des egenanten spitals oder vor seinem anwalt als die brief sagent die dasselb spital von vnsern voruordern vnd ouch von vns darumb hat. Geben ze Wienn an sand Lucein tag nach Krists geburd dreutzehen hundert iar darnach in dem newn vnd fumftzigistem iar. Dominus dux."}
{"text": "Ich Hainr. der Wagner und ich Ulreich sein prueder und ich Wolfhart mit sambpt meinen geswistreden Chuenrates des Wagner chinder, wier verjehen an disem brief allen den di in sehent oder hoernt lesen lebentigen und chumftigen, das wier verchouft haben unsern hof ze Pach und den zehent der dar in gehoert und der gelegen ist datz Els mit weingarten und mit paungarten und mit alle dew und dar zue gehoert ze veld und ze dorfe versuecht und unversuecht, swi das genant ist, umb sechs und fumfzig phunt phening wienner munz, der wier gar und ganz gewert sein, den erbern herren datz Sand Poelten probst Dietmarn und dem convent daselben, und den wier auch von den egenanten herren ze purchrecht gehabt haben. Und des vorgeschriben guetes alles schullen wier auch recht scherm und gewer sein fuer alle ansprach, als purchrechtes recht ist in dem land ze Osterreich. Wer aber das si des dehainen schaden naemen mit recht, den schullen wier in allen ganz und gar ablegen und schullen si das haben auf uns und auf unsern trewn und auf aller der hab di wier haben und auch noch gewinnen in dem land ze Osterreich. Das in di red also stet und unzebrochen beleib, daruber geben wier in den brief versigelten mit unsrer genedigen herren insigeln hern Jansen und hern Lewtolts von Chunrring obristen schenchen in Osterreich ze ainem warn gezeug der sache, und di wier auch vleizzig darumb gepeten haben. Der brief ist geben nach Christi gepurd uber dreuzehen hundert jar und darnach in dem siben und vierzigistem jar, an sand Michels tag."}
{"text": "Ich Katrei Petreins des Ratenmosaer witib jch Christ an vnd ich Alphart ier ped sun wier veriehen offenbar mit dem prief vnd tun chund allen den die in sehent vnd horent oder lesent die nu lebent vnd hernach chumftich sind, daz wier vnuerschaidenleich gelten schulln dem beschaiden mann Hainreichen dem Sneidaer vnd seiner hausfrowen Elspeten vnd iern erben tzwaintzich phunt alter wiennaer phenning die siu vns berait gelihen habent, vnd da hab wier in gesatzt vnser gut daz diu Osterhub ist genant, mit allen den nutz vnd dartzu gehornt versucht vnd vnuersucht, gestifft vnd vngestifft, tze holtzt vnd tze veld wie daz genant ist, vnd diu ouch lehen ist von vnserm genaedigem herrn hern Eberhartn von Waltse houbtman ob der Ens vnd mit herrn hant vnd mit aller staet also saettz recht habent, also beschaidenleich, daz in davon all jar geraicht schol werden vnd gedient an vnser vrowen tag tzu der dientzeit an dreizzich funfthalb phunt alter wiennaer phenning fur all varderumb. Der schol in geualln von iern phenning an dreizzig drithalb phunt alter wiennaer phenning vnd die vberigen tzwai phunt schullen seu vns abslahen alljaerleich an den tzwaintzich phunten, die weil wier von in nicht losen mugen. Waer aber daz icht abgang auf der vargenanten hub wurd, von welherlay sachh daz geschaech, daz siu den vargenanten dienst getragen maechtt, daz siu mit einer warhait geweisen mugen, daz selb schol vns abgen vnd seu schullen sein an ierm dienst nindert engelten an dehainn sachhen. Seu schullen auch stiften wann in des nat geschiecht, vnd storn wann in der hold nicht fugt. Siu schulln vns oder hern Niclan vnd Thomann dem Haiden oder vnsern erben tze losen geben all jar wann wier gelosen mugen an vnser vrowen tag tzu der liechtmiss var achtt tag vnd hinnach achtt tag tzu alln den rechtten als var geschriben stet an allz geuaer vnd an allz vertziehen. Wier sein ouch des satzz ier gewern wo in des nat vnd durft geschieht also landes recht ist ob der Ens. Daz in deu sachh staet vnd vnuerchert beleib darvber geb wier in den prief versigelt mit vnserr paider ochaim jnsigel hern Niclas vnd Thomas der Haiden, wand wier aigener jnsigel nicht gehaben mugen, vnd verpinden vns ouch vnder der jnsigeln allez dez staet tzu behalten als var geschriben stet. Der brief ist geben nach Christes gepurd dreutzehen hundert jar darnach in dem sibenten vnd fumftzichistem jar an sant Agnesen tag."}
{"text": "Allen den, die disen briefan sehent lesent oder horent lesen, kund ich Bartelli Niesseli vogt ze Swarzenbach vnd vergih offenlich mit disem brief, das fur mich kam ze Ramsperg in dem hof, da ich offenlich ze geriht sass an mines genadigen herren stat graf Cunratz von Furstenberg, ze ainem tail du erwirdig frow fro Katherina du abtischinna dez gotzhus ze Magnow vnd ze dem andern tail Adelhait du Stetterin, Hainrich ir sun vnd swoster Adelhait vnd aber Adelhait, Cunrat Ratolfs saligen elichu husfrow, geswosteran vnd der vorbenempten Stetterinen elichen tohteran, vnd stalten sich baidenthalb mit fursprechen vnd namen da die vorbenempten Adelhait Stetterin vnd du egenempten iru kind allu gemainlich ze fursprechen Johans den Boschen burger ze Wil, vnd offenot der von iro wegen vnd an ir stat, das su allu gemainlich vnd vnuerschaidenlich redlich vnd reht verkoffet vnd ze koffenne geben hettin der vorbenempten fro Katherinen vnd dem conuent gemainlich ze Magnow vnd ir nachkomen alle die reht rehtung vorderung vnd ansprach, so su an dem zu dem von des hofes wegen ze Kalchhofen ie gehan hettint ald noch gewinnen mohten, vmb vierz pfunt pfenning alles guter Costenzer muns, dero su gar vnd gantzlich von inen gewert waren, vnd wolten inen och das vertegon vf geben vnd enzihen fur sich vnd alle ir erben nach dem rehten, wie su daz tun solten, daz es kraft vnd maht hett vnd haben moht nu vnd her nach. Do fragt ich obgenander rihter vmb, do wart ertailt mit gesamnoter vrtail, daz die vorbenempten Adelhait du Stetterin, Adelhait vnd aber Adelhait ir tohteran dez ersten solten stan mit iro vogten, vnd wenn su beuogtot wurden, daz su dann ir vogt, die inen ze uogt ertailt wurden, solten furen dristund vss dez gerihtes ring vnd sie solten fragen ze dem dritten mal, ob su das gern vnd vnbetwngenlich taten vnd och tun wolten, vnd wo su och saitin ze dem dritten mal bi iren aiden, daz su daz gern vnd vnbetwungenlich taten vnd och tun wolten, vnd su och allu vieru gemainlich mit iro vnd iro vogten handen dar giengen vnd griffen an dez rihters stab vnd da ledeklich vf gabin vnd sich enzigen an den stab hin zu der vorbenempten fro Katherinen abtischinnen vnd dez gemainen conuentes handen ze Maggenow, daz daz wol kraft vnd maht hetti vnd haben moht. Do baten mich die vorbenempten frowen eruarn, wer von reht iro vogt waren vnd solten sin. Do fragt ich vmb, do wart ertailt, daz Adelhait du Stetterin ze uogt nemen solte iren nahsten vatter mag, ob si in haben moht, do sait si, das si den nit haben moht, do fragt ich aber vmb, was reht war, do wart ertailt, daz si solte nemen ainen erkornen vogt vmb du sach, do nam si ze uogt Hainrich den Giel von Glattburg, vnd beuogtoten sich och die egenempten ir tohteran mit Hainrich dem Stetter irem bruder, die vogtyg ich inen baiden verleh nach dez landes sitten vnd gewonhait, vnd namen aber da su vnd ir uogt ze fursprechen aber Johansen den Boschen, der vorbenempt ist, vnd namen och da die vorbenempten ir uogt vnd furten die selben frowen dristund vss des gerihtes ring vnd fragton su dristund, ob su daz gern vnd vmbetwungenlich tatin vnd och tun wolten, die saiten bi ir ayden ze dem dritten mal, daz su daz gern vnd vnbetwungenlich taten vnd och tun wolten, vnd do giengen su ze stett allu gemainlich dar mit iro vnd iro egenempten vogten handen dar vor offem geriht vnd griffen an den stab vnd gaben da ledeklich vf an min des rihters stab alle die reht rehtung vnd ansprach, so su vss dem an dem vnd zu dem egenempten hof ze Kalchhofen ie hatton ald noch gewinnen mohten, hin zu der egenempten fro Katherinen der abtischinnen vnd des gemaines conuentes handen dez gotzhus ze Maggenow, als da mit gesamnoter vrtail ertailt wart, vnd enzigen sich vnd hant sich och enzigen mit disem gegenwurtigen brief aller reht rehtung vorderung aller ansprach aller aigenschaft aller lehenschaft aller manschaft alles tailes vnd gemaind aller gewer lut vnd brief alles rehten gaistlichs vnd weltlichs gerihtes, so su von dez egenempten hofes wegen ie hatton gewunnen ald noch gewinnen mohten, vnd daz su noch enkain ir erben die vorbenempten frowen dez gotzhus ze Maggnow noch daz gothus von des selben hofes wegen niemer me sollent noch wellent ansprechen noch vf triben bekumberron noch bekrenken weder mit gaistlichem geriht noch an reht. Es hant och die vorbenempten Adelhait du Stetterin, Hainrich, Adelhait vnd aber Adelhait iru kind gelobt bi ir truwan, des vorgeschriben hofes vnd dez kofs reht wernn ze sinne nach reht gen mainglichem, wenn ald wa ald wie dik die egenempten frowen ze Maggnow ald ir gotzhus dar vmb angesprochen geschadgot vnd vfgetriben werdent vff gaistlichem ald vff weltlichem geriht, vnd nach dem baten mich die vorbenempt fro Katherin des gerihtes brief hie vmb, do fragt ich obgenander rihter vmb, ob ich ir den gen solte, do wart ertailt mit gesamnoter vrtail, daz ich inen die billich gab vnd gen solte. Vnd dez ze ainer sicherren warhait so han ich obgenander rihter min insigel gehenket an disen brief. Wir die vorbenempten Hainrich der Giel der egenempten frowen vogt in dirre sach vnd ich Johans der Bosch ir aller fursprech veriehen och ain gantz warhait aller vorgeschriben ding, vnd des ze ainer meren sicherhait so haben wir och vnsri insigel gehenkt an disen brief. Der geben ist ze Ramsperg in dem hof, do man zalt von gottes geburt druzehen hundert iar, sehzig iar, dar nach in dem dritten iar, an dem nahsten dunstag nach sant Peters tag."}
{"text": "Ich Johans von Bussnang bropst dez gotzhus ze sant Gallen vergich offenlich mitt vrkund dis briefs, das ich dem erbern wolbeschaidnen kneht Cuntzzen Berschis von Roschach gelihan han im vnd sinen erben, ob er enwar, vnd lich im mitt disem brief daz gut, daz man nemmett daz Berchtoltz gut, gelegen ze Roschach mitt allen nutzzen rehten vnd gewonhaitten, so dar zu vnd dar in gehorend, si sigent genemt oder vngenemt. Vnd dez ze ainem waren vrkund so henk ich Johans von Bussnang da vor benemt min aigen insigell an disem brief. Der geben ist ze sant Gallen in der statt an dem nehsten zinstag vor sant Nycolaus tag in dem jar, do man zalt von gottes geburt druzehen hundert jar vnd dar nach in dem zway vnd achzigosten jar."}
{"text": "Wir Adelhait Birnowerin von gottes verhengnnst abtischinn vnd der conuent gemainlich des gotzhus ze Maggnow sant Benedichten ordens in Costentzer bystum veriehen vnd tun kvnt offenlich mit disem brief allen, die in an sehent oder horent lesen, das wir ainhelklich mit gemainem vnd ainhelligem rat vnd och nach rat vnser guten frund vnd ander wiser lut vnd vnsers gotzhus getruwen von vnser vnd vnsers gotzhus kvmberhafti vnd redlichen not wegen verkoft habin das gut gelegen zwischent Wengi vnd Stetfurt genemt das gut im Grut, stozzet ainhalb an des Rudlingers gut ze Braitenlo, das vnser vnd vnsers gotzhus reht aigen was, vnd haben ze koffenn geben redlichen vnd reht fur vns vnd fur alle vnser nahkomen mit allen rehten nutzzen vnd gewonhaitten vnd mit allem dem, so von gewonhait vnd von reht zu dem selben gut vnd darin gehoret, fur ain lediges vnuerkvmbertes reht aigen gut den fromen wolbeschaidenn luten Andres dem Ruggen von Tannegg, fro Annen siner elichen frowen Cunrat des Risers sailigen von Obrawangen elichi tochter, Adelhaitten Rugginen von Tanneg des egenanten Andres Ruggen elichi swoster tochter vnd aber Adelhaitten Berchtolt des Rethasen sailigen elichi tochter bi des egenanten Andres Ruggen elichen tochter tochter, bed conuent swostran des gotzhus ze Taninkon, allen vieren gemainlich vnd vnuerschaidenlich vnd iren erben, ob su nit warin, vmb fvnfzig pfunt pfenning guter Costentzer muns, der selben pfenning wir aller gar vnd gentzlich von in sint gewert vnd bezalt an den stetten, da wirs in vnsern vnd in vnsers gotzhus offenn vnd schinbaren nutz geben vnd bewendet habin. Wir haben och mit guter vorbetrahtung vnd beschaidenhait mit ainhelligem sinn vnd mut dem vorgenanten Andres Ruggen, fro Annen siner elichen frowen, Adelhaitten Rugginen vnd aber Adelhaitten des obgenanten Andres tochter tochter das vorgeschriben gut im Grut mit allen obgeschriben rehten nutzzen vnd gewonhaitten vnd mit aller zugehord fur reht ledig aigen fur vns vnd fur alle vnser nahkomen letklich vnd frilich vfgeben vnd geuertegot, als reht sitt vnd gewonlich was, vnd och su elli vieru des selben gutez in liplich nutzlich gewer gesetzt, vnd darumb verzihen wir vns gemainlich vnd ainhelklich vnd haben vns och verzigen mit disem brief redlich vnd reht vnd och gar vnd gentzlich fur vns vnd fur alle vnser nahkomen vnd fur das obgeschriben vnser gotzhus gen den obgenanten Andres Ruggen, fro Annen siner elichen frowen, Adelhaitten Rugginen vnd aber Adelhaitten des egenanten Andres Ruggen tochter tochter aller vieren vnd ieglichem svnderlichen vnd gen allen iren erben aller aigenschaft aller lehenschaft aller manschaft aller kvntschaft aller besatzzung aller zugnust aller gewer lut vnd brief aller vordrung vnd ansprach vnd och alles des rehten, so wir vnd vnser nahkomen vnd och das vorgeschriben vnser gotzhus zu dem vorgeschriben gut vnd daran ie haben gehebt ald noch hienach iemer gehaben gewinnen oder erwerben in dehain wis mohtint von gewonhait ald von reht vff gaistlichem ald vff weltlichem gericht oder an reht ald mit kainer lay ander sach. Wir Adelhait abtischinn vnd der conuent gemainlich des obgeschriben gotzhus haben och ainhelklich mit wolbedahtem mut gelobt fur vns vnd fur alle vnser nahkomen vnd och fur das obgeschriben vnser gotzhus, des vorgenanten Andres Ruggen, fro Annen siner elichen frowen, Adelhaitten Rugginen vnd aber Adelhaitten des selben Andres tochter tochter da vorgenant vnd ir erben des vorgeschriben gutes im Grut vnd och des kofs reht wern ze sinne nach reht gen mainglichem fur reht ledig aigen vnd och nah aigens reht vff gaistlichem vnd vff weltlichem gericht, wenn wa wie vnd als dik sv des bedurfent vnd notdurftig sint ald darvmb angesprochen vnd vfgetriben werdent, das wir vnd vnser nahkomen su darvmb nach dem rehten verstan versprechen vnd von der ansprach entrihen sont an furzug vnd gentzlich an allen irn schaden. Vnd des vnd hieruber ze ainer warhait aller vorgeschribener ding vnd gedingde habin wir Adelhait abtischinn da vorgenant vnd der conuent gemainlich des obgeschriben gotzhus ze Maggnow vnser insigel fur vns vnd fur alle vnser nahkomen offenlich gehenkt an disen brief. Der geben ist ze Maggnow in vnserm gotzhus an der nahsten mitwochen vor sant Georien tag, do man zalt von gottes geburt druzehenhvndert jar, sibentzig jar, darnach in dem vierden jar."}
{"text": "Ich Hainreich von Wallsee, Lantrichter ze Waechsenberch tun chunt allen leuten, die disen brief ansehent oder hornt lesen, daz her ainweich der probst datz sand florians haus het so long gechlagt hintz Dietreichen von Entzeinsdorf vmb den hof, der haizzet Pfaffenhoven vnd leit bey dem Marcht datz sand Peter also, daz er nu seinen zins versezzen hiet manich iar, vntzt daz er iem den selben hof mit Recht hiet wol an gewunnen, dez chom derselb Dietreich mit seinen frainten zu dem vorgenanten Probst vnd pat in, daz er in der ansprach begab, er wolt iem daz geluben, swo er iem furbaz seinen zins ein halb phunt phenning newer wienner an vnser vrawen tag in dem heribst nicht gab, daz iem dann der hof ledig scholt sein, vnd scholt weder er noch dhainer seiner erben furbaz darzu dhain recht haben. Dez gewert in der Probst vnd lie in von der ansprach, also daz er iem daz selb gelobt hat, swa er den zins furbaz versitzzet an vnser vrawen tag in dem heribst, daz der hof schol dem Gotshaus ledig sein. Vnd wann er selb nicht jnsigel hat, do pat mich der probst von demselben Chloster vnd auch er dietreich, daz ich an disen brief zu einer gezeugnuzze lait mein jnsigil. Darzu hat auch Chvnrat von Chappelle sein jnsigel dar an gelait. Dar zu sind auch geschriben die zeug, daz ist Dietreich der Piber, her Leutold von Wald, her Ott vnd her Dietmar die Wolfstain, Albrecht vnd Fridreich vnd Dietmar die Wolfstain, Wolfhart von Hautzenberg, Vlreich von Piriching, Herwort der Chremstorffer, Fridreich der Swainpekch, Chalhoch von zirknaren, Ortolf der Graf, Hainreich der Swainpekch. Ditz ist geschehen nach vnsers herren purd vber tausent iar vnd dreu hundert iar an sand Chungunten abent."}
{"text": "Wier Rudolf der vierd von gotes genaden erzherzog ze Oesterreich, ze Steyer und ze Kaernden, herr ze Chrayn, auf der Marich und ze Porttnawe, graf ze Habspuerg, ze Tirol, ze Phyrt und ze Kybuerg, marichgraf ze Purgowe und lantgraf in Elsazz bechennen und tuen chunt offenleich mit disem brief allen den di in sehen, lesen oder hoeren lesen, das der erbaer und geistleich man probst Ulreich von Sand Poelten unser lieber chapplan fuer uns pracht ein hantfest in latein geschriben, di unser lieber herr und ueren kunig Rudolf saelig von Rom seinem goczhaus geben hat, und pat, das wier di selben hantfest geruechten ze teutsch machen. Das haben wir getan mit den Worten als hienach geschriben stet. Seind nu wier vorgenanter herzog Rudolf dis hantfest also in teutsch gechert haben, als da vor geschriben stet, vernewen und bestaetigen wier alle stukch und artikel di dar inn gemerkchet und begriffen sind und haben dem obgenanten probst, seinen nachkomen und seinem gotzhaus durich got und unserr sel hail willen und auch zu trost und hilf allen unsern vordern und nachkoemen di genad zuegeben: des ersten das nieman iers gotshauzz und ierr gueter vogt und scherm sei, denn wier, unser prueder oder eriben und nachkoemen, nach sag ierr hantfest und brief di si von Roemischen chaisern und chuenigen und von andern fuersten dar uber habent; waer aber iemand der eribvogtai auf iern guetern jaech, der schol uns des mit uerchuenden weisen, und geschaech dann dar ueber was recht sei. Wenn auch ein pharrer auf iern chirichen, di si leihent, stirbt oder sust verchert wiert, so schol dhain vogt noch puerkchgraf mit den pharrhoefen ze schaffen haben, wann der probst und di chorhern von Sand Poelten selb schuellen der egenanten pharrhoef und swas dar inn ist gewaltig sein, als andrer lehenhern recht und gewonhait ist. Da von enphelichen wier allen unsern houptleuten und amptleuten gegenwuertigen und chuemftigen und allen andern unsern undertanen, wie di genant sind, das si das obgenant gotzhaus von Sand Poelten pei der hantfest und pei den gnaden ewichleich beleiben lazzen an alle ierrung. Wer das uberfur, der sol uns, unsern brueedern, eriben und nachkoemen ze pessrung vervallen sein zwainzigk mark goldes und dem egenanten gotzhaus von Sand Poelten auch zwainzig mark goldes. Diser sach sind gezeugen: der edelgraf Vlreich von Schowenberch unser lieber oehem, unser getrewn lieben: Eberhard von Walsse houptman ob der Ens, Leutold von Stadekk lantmarschalich in Oesterreich, Jans Traunaer houptman ze der Freinstat, Wernhart von Meissowe, Stephan von Hohenberch, Rudolf von Losenstain, Otakcher der Roraer, Stephan Toplaer, Alberschench von Ried unser vorstmaister, Niclas der Schekchphleger ze Steyr, Hainreich von Rappach unser hofmaister, Jans Losperger unser chamermaister und ander erbaerr leut genueg. Und des ze uerchuend geben wier disen brief besigelten mit unserm grozzen fuerstleichen anhangunden insigel, der geben ist ze Sand Poelten, an sand Veits tag, nach Christi gepurd dreuzehen hundert jar darnach in dem drew und sechzigistem jar, unsers alters in dem vier und zwainzigistem und unsers gewalts in dem fuemften jar. Wier der vorgenant herzog Rudolf sterken disen brief mitdirr underschrift unser selbs hant."}
{"text": "In gottis namen amen. Wir von gottis gnaden abt H. von sant Gallen kvnden allen den, die disin brief sehint odir iemir horint gilesin, das wir II mit vnsirs conuentis von sant Gallen willen, wissinde vnt gunste haben gebin zi kofinne vnt giluhin zi rehtim lehen reht vnt redilich vron Gutun Cvnrates seilgin wirtinne von Hemimberg vnt Vlr. ir sune die gartin in dem riete zi Wile, die da heissint des Bucheggers gartin, vnt die gartin, die da heissint der Haldunlute gartin, vnt die wise, du da lit bi dem bache vndir vnsirm huse da zi Wile, vmbe zehin marke silbirs Costinzer gilotis. Wir haben och inen gebin des akkirs ein juchart, der da lit bi dem wure, der da horte in vnsirn hof. Widir dem seibin akkir hat du vorginande vro Gute vnt Vr. ir sun vns vnt vnsirm gotshus gebin den akkir, der da heissit des Woluis akkir, zi einim rehtim widirwehsil. Du vorginanden gutir, du wir da gebin haben, du sont geltin an ein viertel funf mutte kernin Wiler messis. Wir der vorginande abt H. von sant Gallen vnt allir der conuent viriehen an disim brieue, das vns vnt vnsirm gotshus die vorgischriben .X. marke zinutze komin sint. Vnt das allis, das an disim briefe gischriben stat, ganz vnt veste bilibe, so henken wir der selbe apt H. vnt alle der conuent von sant Gallen vnsru insigil an disin brief. Dis bischah in der stat zi Wile, do man zalte von gottis giburte druzehinhundirt jare, darnah in dem sehstim jare, an dem naehstim zistag vor sant Johans tult des Tofers, da zigegin was her H. der propst, her Vlr. von Druhpurg camirer vnsirs gotshus zi sant Gallen, her H. von Griessinberg, her Walther Lesti vnsir capilan, her C. der lutprestir zi Wile, R. der schutheisse, C. der Altherre, C. der Camirer, Vlr. Lesti von sant Gallen, R. der Bosche vnt andir bidirbe lute ginuge. Wir die vorginanden vro Gute vnt Vlr. viriehen allir der dinge, so hie an disim brieue gischribin stat, vnt won wir eiginir insigil niht haben, so geben wir vnsirm herrin abt H., der hie vor ginemmit ist, vnt dem conuent disin brief bisigilt mit hern Cvnratis insigil vnsirs lutprestirs zi Wile vnt mit Rvdolfis des schultheissin da zi Wile zi einir gihugide allir der dinge, so hie gischribin ist. Ich der vorginande her C. vnt ich R. der schultheisse henken vnsru insigil an disin brief durh bette willen der vorginanden vron Gutun vnt Vlr. ir suns."}
{"text": "Allen den, die disen brief ansehent, lesent oder horent lesen, kunden vnd veriehin wir Vlrich, Rudolf vnd Johans Meldli gebruder fur vns vnd fur alle vnser erben, das wir mit wolbedahtem mute Eglolfen dem Blarrer reht vnd redlich ze kofen geben haben das vogtreht, das wir hettan in dem houe, dem man sprichet in den Geran, vnd allu du reht, du wir da hettan, vmb dru pfunt pfenning Kostentzer munse, die wir von im enpfangen haben, vnd haben im ouch das geuertgat, als reht vnd sitte vnd gewonlich ist, vnd sollin ouch sin wer darvmb sin nah rehte. Vnd ze ainem waren vrkunde vnd ze ainer statun sicherhait der selben dinge henken wir die vorgenemten Vlrich vnd Rudolf vnsru insigel an disen brief fur vns vnd fur vnsern bruder Johans, wan der nut insigels hat. Ich der vorgenemt Johans Meldli vergih, das ich gebetten han min bruder Vlrich vnd Rudolf, das su ir insigel henkin an disen brief fur sich selben vnd ouch fur mich, wan ich nut aigens insigels han. Dirre brief wart geben ze sant Gallen, do man zalt von gottes geburt druzehenhenhundert jar, darnah in dem druvnddrissegosten jar, an dem naihsten dunstag nah dem zwelften tage."}
{"text": "ICH Chol von Seldenhouen vnd ich Elspet sein hausvraw vnd alle vnser erben verichen vnd tuen chvnt mit disem prief allen den, die in ansehent oder horent lesen, daz wir vnserm lieben frevnt dem erberm herren hern Eberharten von Walsse hauptman ob der Ens vnd allen sein erben mit wolbedachtem muet vnd nach vnser pesten frevnt rat cze der czeit, do wir ez wol getuen mochten, aindlefthalb phunt geltz rechter herren gult, die in der Rogatsch bey Scheibs gelegen sind, daz vnser rechtz aygen ist, chaufleich vnd rechtleich an alle ansprach besuecht vnd vnbesuecht, swi so daz genant oder gehaizzen oder wo ez gelegen ist, ie ain phunt herren gelt vm sechczehen phunt alter wyenner phenning vm hundert phunt vnd vm an zway sibenczich phunt alter wyenner phenning cze chauffen haben geben, der wir schon vnd gar frevntleich bericht vnd gewert sein, vnd schullen auch der selben guet swi die genant sind, ir gewer sein fur allev ansprach, swo in des durft oder not geschiecht, nach landes recht cze Osterreich an alles geuerd. Wer auch, daz wir mer geltz an der selben stat gehaben mochten, dann vor geschriben ist, daz sol er vns herczu richten; wer sein aber minner, daz sol vns ab dem gelt ab gen cze geleiher weiz, als vor beschriben stet. Vnd dar vber cze ainem vrchund der vor geschriben sach geben wir in disen prieff mit vnsern insigeln vnd cze czeug mit herren Reimprechts von Schonnberch vnd herren Weicharts des Winchler anharrenden insigeln versigelt. Der prieff ist geben, do man czalt von Christes gepurd drevczehen hundert iar, darnach in dem drew vnd funfczgisten iar an sand Nyclas tag vor weinnachten."}
{"text": "Ich Jorig der Tintler von Chrizendorf zu den zeiten amptman des erbern herren hem Reinprechts von Walsse von Enns Vergich offenleichen an disem brief, daz fur mich chom fur rechtz gericht der erber man Leupolt, zu den zeiten hern Jacobs diener von Eslarn, purger ze Wienne, vnd chlagt mit vorsprechen an des selben seins herren stat auf Fridreichs weingarten an der Rawberinne, der do leit ze Chritzendorf, ze nest Chvnrats weingarten des Chlainen vmb zehen vnd funf schilling wienner phenning versezzens purchrechts vnd vmb alle die zwispilde, die mit recht dar auf ertailt sint, als ver, daz ich im mit recht poten dar auf gab Vlreichen den Perchgozzer von Nidern Chritzendorf vnd Leupolten von Chritzendorf, di zwen erber man, di habent auch mit iren trewn darvmb gesagt vor rechtem gericht, als sev ze recht scholten, daz sev den weingarten mit sampt den vmbsezzen haben beschawt vnd geschaczt, daz er so tewr nicht en ist, als das versezzen purchrecht vnd di zwispilde, di mit recht darauf ertailt sint. Vnd wart gevragt, waz recht wer. Do geviel dem vorgenanten Leupolten do mit vrag vnd mit vrtail, er scholt mir mein recht geben, daz hat er getan, vnd scholt ich in des weingarten gewaltich machen vnd an die gewer setzen, daz hab ich auch getan, dem vorgenanten hern Jacoben von Eslarn furbaz ledichleichen vnd vreyleichen ze haben vnd allen seinen frvmen do mit ze schaffen, verchauffen, versetzen vnd geben, swem so er welle an allen irrsal. Vnd wande ich selber aigens insigils enhan, dar vber gib ich im disen brief ze einem offen vrchunde versigilt mit der erbern lewt insigiln hern Andres zu den zeiten des vorgenanten meins herren schaffer hern Reinprechts von Walsse von Enns, hern Vlreichs von Chritzendorf zu den zeiten des probsts amptman von Nevnburch, di diser sache gezewg sint mit iren insigiln. Der brief ist geben nach Christs geburde draitzehen hundert iar, dar nach in dem funftzigistem iar des nagsten mantags vor dem phingstag."}
{"text": "Allen, die disen brief sehent oder horent lesen, kund ich graf Fridrich von Toggenburg, das ich mit bedachtem mute die eigenschaft des houes ze Ramsowe, der min recht eigen was, vnd den selben hof Heinrich von Eppenberg von mir ze rechtem lehen hatte, geben hab recht vnd lideklich dem vorgenanden Heinrich von Eppenberg mit aller ehafti worten vnd werchen vmb die dienste, so er mir dike getan hat vnd noch tun mag, vnd hab im geben vollen gewalt ze tunne mit demselben hof alles das, das im da mit fuget ze tunne als mit anderm sinem eigen gute. Vnd ze einem offen vrkund alles des, so vor geschriben stat, gib ich disen brief besigelt mit minem ingesigel offenlich. Dis geschach vnd wart och dirre brief geben ze Liechtensteig, do man von gottes geburte zalte druzehenhundert iar, dar nach indem zwei vnd vierzigosten iare, an sant Thomas tag."}
{"text": "Ich Margreta die Striglin Cunratz dez Wigoltingers von Stekboran elichi tochter tun kunt vnd vergich offenlich mit disem brief allen, die in an sehend oder horend lesen, daz ich den erwirdigen in got der abtischin vnd dem conuent dez gotzhus ze Maggnow jerlich geben sol ze sant Martis tag an geuerd ainen vierdung wachses Costenzer gewichtes ze zins ab dem hof gelegen ze Stekboran im dorf, den man nemmet Folis hof, vnd von den gutern, du in den selben hof horent, den hof vnd die guter ich von der obgenanten miner ffrowen der abtischin vnd dem conuent ich mir selber vnd allen minan erban enphangen han ze ainem steten lehen vmb den egenanten zins, als der brief wol wiset, den ich dar vmb von in besigelt han. Vnd dar vmb daz ich noch min erben hie wider nut tugin, wan daz dis alleweg stete belib, so han ich in disen brief geben an miner vnd miner erban statt besigelt mit des beschaidenn mannes insigel Johansen des Smides ammans ze Stekboran, won ich aigens insigels nit han. Ich derselb Johans Smid amman ze Stekboran vergich, daz ich durch bettu der obgescribnen Margretun min insigel gehenket han an disen brief. Der geben ist ze Stekboran, do man zalt von Cristes geburt druzehenhunder vnd sibenzig jar, dar nach in dem dritten jar, an dem nechsten mentag vor sant Michels tag."}
{"text": "Ich Otacher der Scholehaimer, mein hausfraw vnd all vnser eriben vergechen mit disem brief offenbar allen laeutten, daz wir vns freuntleich vnd liepleich bericht haben mit herren Dietmaren probst ze Reichersperig vnd mit dem gotzhaus daselben gar vnd gaentzleich vmb daz selgereraet, daz mein muter saelige vnd mein ohaim Aecherl der Hager auf irem haus heten gesehaffet ze Obernperig also, daz di herren dez vorgenanten gotzhaus das haus inn schullen haben mit allen nutzen vntz wir is von in geleesen vmb fumftzechen pfunt pazzawer pfenning, vnd verpautten si in der vrist vnd is in stet icht an daz haus daz ein rechtew not durft waer, daz schullen wir in wider cheren nach pider laeut rat, den daz paw chunt vnd gewissen sey. Vnd ze vrchund diser sachh gib ich in disen brief versigelten mit meinen anhangunden insigel. Der brief ist geben drevtzechen hundert jar vnd in dem fumftzigisten iar an sand Gylgen tag."}
{"text": "Ich Alram der Wirt vnd ich Hainreich der wirt sein prueder vnd ich Hans der Chekch von Traysenmawer vnd ich Petronell sein Hausuraw vnd ich ann dez Luestnikcher Tachter vnd ich Thoman von Zemlew vnd ich Ruedel sein sun vnd all vnser erben vergechen offenlich an dem brief allen den di in an sechent lesent oder hoerent lesen di nu lebent oder hernach chunftig werdent, Daz wir recht vnd redleich mit wol bedachtem vnd veraintem mut vnd noch freuntz Rat ze chauffen geben haben Gebharten dem Graflein vnd seiner Hausurawn katrein vnd allen ir paider erben vnsers lechens daz wier gehabt haben hinder dem Erczbischolf von Salczburch ainen Hoff gelegen cze Lewarn mit alle dew vnd dor zu gehort ze veld vnd ze dorff gestift vnd vngestift versuecht vnd vnuersuecht, wye daz allez genant ist, vnd wo iz gelegen ist vnd dar noch vnsers purchrechtz ain Hofstat gelegen auch ze Lewarn da drey Jeuchart akcher in gehoerent do man iaerleich von dient Herrn Wernharten dem Druchsaeczen an sand Mychels tag aecht wyenner phenning vnd aber vnsers purchrechtz ainen Lechen tail in dem werd, do man auch iaerleich von dient den Edeln grofen von Maydburch zwainczk wyenner phenning an sand Gorgen tag vnd aber ainen wyenner phenning geltz ze lewarn auf ainer Hofstat den man iaerleich dient in den var geschriben Hoff di vargeschriben guter alle als wir sew in Lechen vnd purchrechtz recht vnd gwer herpracht haben, also hab wir sew mit allen eren rechten vnd nuczen ze chauffen geben dem var genanten Gebharten dem Graeflein vnd vrawn katrein seiner Hausurawn vnd allen iren erben vmb fumfczk phunt wyenner phenning der se vns gancz vnd gar gericht vnd gewert habent ze rechten taegen an all schaeden vnd schullen se furbaz mit den gutem allen irn frum schaffen mit versetzen vnd mit verchauffen geben wem se wellen an all irrung. Wir sein auch der vor geschriben guter ir recht scherm vnd gwer, alz Lechens vnd purchrechts recht ist in dem land ze Osterreich. Gieng in aber dor an icht ab waz sew dez schaden naemen mit recht, den selben schaden schull wir in allen ablegen vnd wider ehern gantz vnd vnd schullen se daz haben auf vns vnd auf auf aller vnser hab di wir haben in dem Land ze Oesterreich wir sein lemtig oder tod. Vnd dez ze vrchund geben wir vorgenante ich Alram der wirt vnd Hainreich der wirt vnd ich Hans der Chekch dem vor genanten Gebharten dem Graeflein seiner Hausurawn vnd allen irn erben den offen brief versigelt mit vnser aller dreier anhangunden Insigeln, vnd wand ich vor genanter Thoman von Zemlow vnd mein sun Ruedel di zeit aygner Insigel nicht haben, so hab wir vleischleich gepeten den erbern vnsern Junchherren den Pernharten den Druchsaetzen dar er den chauf an vnser stat bestaetigt hab mit seinem anhangunden Insigel im an schaden dor vnder wir vns verpinden mit vnsern trewn allez daz stet ze haben daz an dem brief geschriben stet. Der sach sind auch di czwen erbern Piligreim der flaeming vnd Leb der Druchsaetz auch mit ir payder anhangunden Insigeln in an schaden. Der brief ist geben noch Christi purd dreu czehen Hundert jar dor noch in dem sechs vnd Subenczkisten jar an sand Blasitag."}
{"text": "Wir Pruder Gall von Lemberch, zu den zeiten Prior ze Pehaim vnd furbaz ich Pruder Nichlas von Wildungsmawer, zu den zeiten Comitewr ze Maeurperge vnd der Conuent gemain daselbens Vergehen vnd Tun chunt allen den, die disen brief lesent oder horent lesen, die nu lebent vnd hernach chunftich sind, Daz wir mit gutem willen, mit verdachtem mut vnd mit gemainem Rat vnsers Conuents zu der zeit, do wir ez wol getun mochten, Recht vnd redleich ze einem rechten Widerwechsel gegeben haben dem erbern gaestlichen herren Abt Cholman vnd dem Conuent gemain datz dem heiligen Chrewtz vnd irn Nachchomen vnsers rechten aigens, fumfthalb phunt wienner phening geltes gelegen ze Prunssendorf vnd ze Raenhartstorf vnd die die holden dienent, die hernach geschriben stent. Dez ersten ze Prunssendorf, Fridel Asprer von einem veldlehen drey Schilling an sant Michels tag vnd drei schilling an sand Jorigen tag, Ott der Santter von einem halben behausten lehen drei schilling halb an sand Michels tag vnd halb an sand Jorigen tag. Vnd ze Raenhartstorf Hertel am ort von einem gantzen behawsten lehen Newn Schilling halb an sand Michels tag vnd halb an sand Jorigen tag, Nikel Poter von einem lehen Newn Schilling halb an sand Michels tag vnd halb an sand Jorigen tag. Hainreich Chadolt von einem halben lehen fumfthalben schilling halb an sand Michels tag vnd halb an sand Jorigen tage, Jans Hiers von einem halben lehen fumfthalben schilling halb an sand Michels tag vnd halb an sand Jorigen tag, Mit allen den nutzen vnd rechten, als wir die vorgenanten fumfthalb phund geltes in aigens gewer her pracht haben, Alz daz die vorgenanten erbern gaestlichen herren gemayn datz dem Heiligen Chrewtz vnd alle ir nachchomen dieselben Gult sulln furbaz ledichleich vnd vreileich haben vnd allen irn frumen damit schaffen, verchauffen, versetzen vnd geben, wem si wellen an allen irresal. Vnd sein auch wir vnd vnser nachchomen vnuerschaidenleich der vorgenanten fumfthalb phunt wienner phenning geltes Ir recht gewern vnd scherm fur alle ansprach, als eigens recht ist vnd dez Landez recht ze Osterreich. Waer aber, daz si mit recht an derselben Gult icht Chrieges oder ansprach genumen, von wem daz waer, watz si dez schaden nement, datz sullen wir in alles ausrichten vnd widerchern an allen irn schadn. Vnd sullen auch si datz haben auf vns vnd auf allen vnserm Gut, daz wir haben, wie so daz genant ist vnd wo so daz gelegen ist, daz zu dem vorgenanten vnserm Haws ze Maewrperg gehoret. Da engegen so habent si vns ze einem rechten Widerwechsel gegeben irs rechten aigens, sechs vnde viertzich Metzen waitzs, sechs vnd zwaintzich Metzen habern vnd fumftzehen schilling wienner phenning geltes, gelegen sechs vnd zwaintzich metzen Waitzes sechs vnd zwaintzich metzen habern vnd zehen schilling phenning geltes ze Harras auf bestiftem gut behauster holden, vnd zwaintzich metzen waitz vnd fumf schilling phening geltes, daz dem Diepolts auch auf bestiftem gut behawster holden, Also daz wir vnd vnser nachchomen dieselben Gult furbaz auch ledichleich vnd vreileich haben sullen vnd allen vnsern frumen damit schaffen, verchauffen, versetzen vnd geben, wem wir wellen an allen irresal. Vnd daz diser Widerwechsel vnd disew sach furbaz also stet vnd vnzerbrochen beleibe, Darvber so geben wir Pruder Gall von Lemberch vnd ich Pruder Nichlas von Wildungsmawer fur vns vnd fur den Conuent gemain ze Maewrperch, der selber nicht aigens Insigils hat vnd fur alle vnser nachchomen den obgenanten erbern gaestlichen herren gemain datz dem Heiligen Chrewtz vnd allen irn nachchomen disen brief zu einem waren vrchunde vnd ze einer ewigen vestnung diser sache versigilten mit vnsern baiden anhangenden Insigiln. Der brief ist geben nach Christes geburt drewtzehen Hundert iar darnach in dem ains vnd sechtzgisten iar, an nachsten vreitage vor sand Gylgen Tage."}
{"text": "Ich Hainreich von Harschirichen vnd mit mir mein bruder Hartprecht tun chunt allen den, die brief lesent oder hornt, das mir der ersam abbt Vlreich vnd sein sammung datz Raitenhaslach von ir besundern trewn vnd lieb, die si zu mir vnd zu meinem bruder Hartprechten habent, mir habent gelobt all jarleichein ze geben zwen bruder schuech vntz meinen tod; vnd ist, das mich mein bruder uberlebt, so sullen si iem die selben schuech geben auch vntz an seinen tod, vnd ee nicht. Noch sind die vorgenanten herren chainem vnserm erben nichtz gepunten, es sei dann, ob chain vnser erib dem gotzhaws so lieb tue vnd dien, das man iem si gab; anders ist in das gotzhaws nichtz gepunden. Vnd da von, das mein bruder pey mir lembtigen noch chain vnser erib nach vnser paider tod chain ansprach noch chain vordrung haben, dar uber gib ich disen brief versiglten mit meinem insigel dem gotzhaws ze einem vrchund fur alle chrieg. Des sind gezeug: her Reicher vitztumb von der Rot, Chunrad von Rotenburch, der Morholtinger richter datz Oting, Chunrad von Heltenperg, Chunrad der scherig, Ortel des abbtz chnecht vnd ander erberig zeug genug. Der brief ist geben datz Zangwerich, do von Christi gepurd waren drewzehen hundert jar vnd in dem vierden jar darnach an sand Gregorien tag."}
{"text": "Ich Reimprecht von Eberstorf vergich vnd tvn chvnt allen den die disen prief lesent oder horent lesen, die nv lebent vnd hernach chvnftich sint, daz ich mit meines prveder her Ruedolfes von Eberstorf chamerer in Osterreich gvtem willen vnd gvnst, mit verdachtem mvet vnd mit gesampter hant zv der zeit do ich iz wol getvn mocht, gesatz han meines rechten lehens meiner havsvrowen vron Katreyn fvr die margengab die si mir gegeben hat vnd die ich ir hin wider gegeben han, fvr achzehen hvndert phvnt Wienner phenning die zway dorfer Wolfpaizzing vnd Rvetzzendorf vnd swaz dar zv gehort, also beschaidenleichen, waer daz daz ich her wider nicht enchaem, des got nicht engeb, swenne denne mein prveder her Rvedolf von Eberstorf oder sein erben gebent meiner havsvrowen vron Katreyn achzehen hvndert phvnt Wienner phenning, so sol daz vorgenant gvet alles in von meiner havsvrowen vron Katreyn aller dinch ledich sein. Ich han avch meinem prveder hern Rvedolfen von Eberstorf gelobt mit meinen triwen zehant swenne mich got her wider gesent, daz ich mich mit im nach vnser paider vrevnt rat vereben vnd verrichten sol an alle wider rede vnd an allen chrieg, vnd wand dise sache mit meines prveder gvtem willen geschehen ist, dar vber so gib ich meiner havsvrowen vron Katreyn disen prief zv ainem sichtigen vrchvnde vnd zv ainem waren gezevg diser sache, versigelten mit meinem insigil vnd mit mit meines prveder insigil hern Rvedolfes von Eberstorf der diser sache gezevg ist, mit seinem insigil, vnd sint avch des gezevg her Dietreich von Pilichdorf zv den zeiten hove marschalich, her Chvnrat von Potendorf, her Seibot von Potendorf, her Otte von Zelking, her Marichart von Mistelbach vnd ander frvm levte genvech den dise sach wol chvnt ist. Diser prief ist geben ze Wienne do von Christes gebvrt waren ergangen drevzehen hvndert iar, in dem drevzehenten jare dar nach, an sand Bartholomes abent."}
{"text": "Dem edln hochgeborn meinem genedigen herren graf Fridrichen purggrafen ze Nurnberg empiet ich Seyts von Chunrring herr ze Seveld meinen steten undertennigen dienst mit ganczen trewn. Lieber herr, ich tun ewern gnaden ze wizzent daz wir ewern vodern seligen und ew mein vodern und ich die gnad habent, daz wir alle di lehen die wir von ewern gnaden haben in dem lande ze Osterreich wie di genant sint, geschaffen und gemachen mugent wem wir wellent ez sein frawn oder man die der lehen genozz sint, als der prief den ich darumb han wol weiset. Nu han ich die vest und di herschaft Seveld und alles daz darzu gehort, lewt und gut und alle andrew guter die ich von ewern gnaden ze lehen han wo die gelegen sint, das vorgenant guet alles hab ich halbes gemacht durch lieb und frewndschaft willen meinem lieben swager hern Haidenreich von Meizzaw obrister schench in Osterreich und seinen erben, den andern halben tail der vorgenanten vest Seveld und aller andern gueter mit lewt und mit gut han ich gemacht meinen liben oheymen hern Rudolfen hern Reinprechten und Fridreichen gebrudern von Waltse und iren erben und Jorigen von Waltse ierem vettern und seinen erben also beschaidenlich, ob daz wer daz ich an erben abgieng, so schullen di vorgenanten lehen auf sew erben und gevallen alz vor geschriben stet nichts ausgenomen dann waz ich meiner liben hausfraw vron Margreten aus den selben guetern gemacht han, daz sol si haben ier lebt teg als di prieff sagent di si von mir daruber hat. Daruber so pitt ich ewer gnad lieber herr mit ganczem ernst und fleizz, daz ir daz selb gemecht mit ewern priefen bestetet und in leihet als ewer prief sagent die ich von ewern vodern daruuber han, ymer durichh meins ewigen dienstz willen. Und des ze urchund sent ich ewern gnaden den offen priefe besigelt mit meinem anhangunden insigel und mit meins liben ohayms hern Eberhartz des eltern von Chappeln insigel der dez ewer gnad mit sampt mier fleizzig pitt. Geben ze Seveld an sant Andres tag des heiligen zwelifpoten nach Christes geburd dreuczehen hundert jar darnach in dem vier und sibentzigisten jar."}
{"text": "Wir graf Hans, graf Rudolf vnd graf Gotfrid von Habspurg gepruder vergechen offenlichen mit disem brief, daz wir dez burgermeisters, der raeten vnd der purger gemeinchlich der stat Zurich, aller irer eydgenossen, aller irer helfer vnd diener gut freivnt worden sein vnd sein wellen vmb vanchnuzze, vmb todsieg, vmb brant, vmb angriffe vesten oder steten, vmb all stozze vnd missehelung vnd vmb all sachen, so vntz vf disen hiutigen tag zwischen in vnd vns vnd den vnsern vfgeloffen vnd sich vergangen hat, an all geuaerd. Wir loben auch, welheiv von vnsern wegen geschadiget sint in der stat ze Rapreswile, in der Marck oder vf dem land, die hinder vns gesezzen warn oder sitzent oder sitzent werdent oder zu gehorent, daz wir die weisen sullen vnd wellen, daz si auch gut vreivnt sein vmb alles daz, so in beschechen ist, welher aber daz nicht tun wolt vnd si dar vmb furbaz hassen oder veintschaft an si legen wolt, vf den vnd vf die sullen wir in mit guten trivn geholfen vnd geraten sein, als lang vntz si ir gut vreivnd werden an als geuaer. Wir haben auch furbaz gelobt vmb all, die leibloz getan wurden von der tat wegen, als ich egenanter graf Johans von Habspurg ze Zurich in die stat viel, daz si dar vmb niemant vechen noch hassen sol, wer aber daz taet, vf den vnd vf die sullen wir in aber mit guten trivn geholfen vnd geraten sein, als verr vntz si gaentzlich vmb die sache ir gut vreivnd werden, an all geuaerd. Waer och, daz iemant vnser purger von Rapreswile oder vnser laut auz der Marck oder von Wegi, wie die geheizzen sint, so den von Zurich wider vns vntz vf disen heivtigen tag ie gedient habent mit dhainen sachen, der gut vreivnd sullen wir och sein vnd dez niemer engelten lazzen mit dhainen sachen, an all geuerd. Wir sullen in och ze vreivnd gewinnen all vnser vreivnd, diener vnd gesellen vnd mit namen alle die, die in von der tat wegen veint sein wolten, an all gewaerd. Wir vergechen och offenlich vnd tun menlich ze wizzen, daz diseiv richtung vnd all stozze, die vntz her vf geloffen sint, vnschedlich sein sullen allen bunden vnd priefen, die wir vnd die von Zurich mit ein ander hatten vormals, ee ich der vorgenante graf Johs. von Habspurg geuangen wurd, an all geuerd. Vnd daz diseiv richtung vnd allez, daz vor an disem brief verscriben stat, nu vnd hin nach war vnd staet belibe, daz haben wir die vorgenanten grafen von Habspurg gepruder all drey gesworn mit vferhaben handen gelert eyd ze den heiligen fur vns, fur all vnser erben vnd nachkomen, vnd da wider niemer ze tun mit worten noch mit werchen noch mit dhainen sachen, heimlich noch offenlich, won daz wir alles daz mit guten treivn volfuren sullen, so wir an disen brief gelopt vnd gesworn haben, an all geuerd. Vnd dez ze vrchund geben wir all drey gepruder von Habspurg in disen brief mit vnsern anhangden insigel behangen. Daz geschechen ist, do man zalt nach Kristus gepurd dreivzechen hundert jar, dar nach in dem zway vnd fumftzigisten jar, der mitwochen vor Mathey apostoli."}
{"text": "Ich Hainreich der Gneusse ze den czeitn gesezzen ze Ort und ich Kathrey sein hausvrow und all unser erbn wir verjehen, daz wir mit aller unser nesten vreunt willen und gunst und erhn und mit unsers rechten lehenhern hant des hochgeporn heren graff Ulreichs von Schawnberch recht und redleich verchauft haben unsers rechten lehens sechczig emmer weins perchrechcz, daz gelegen ist an dem Sunperg und an dem Peczlertal pey Utental mit alln nuczen und rechten die darczu gehorent als unser vodern und auch wir die selbn sechczig emmer weins perchrechez in lehens gewer herpracht haben, umb ains und funfczig phunt wienner phenning der wir gar und genczleich gewert sein den erbn lewten Hainreichen von Jedendorff und Niclasen des Fridreichen von Hunczhaim und iren erbn furbas ledichleich und vreyleich ze haben und alln iren frumen damit schaffen verchauffen mit versetzen und geben wem si welln an all irrsal, und sein auch wir ich obgenanter Hainreich der Gneisse und ich Kathrey sein hausvrow und unser erben unverschaidenleich an den obgenanten sechczig emmer weins perchrechcz Hainreichs von Jedendorff und Niclas des Fridreichs und ir erben recht gewern und scherm fur all ansprach als lehensrecht ist in dem land cze Osterreich. Und daz diser chauff furbaz also stet und unczebrochen beleibe, daruber so geben wir in den brif zu eym waren geczeug der sach versigelten mit meins oft genanten Hainreichs des Gneusse insigel. der sach sint auch geczeugen meine schwecher Hainreich der Durstal und Steffan der Mitterberger igleich mit seinem insigl. Der brif ist geben nach Christi gepurde dreuczehen hundert jar darnach im funf und sechezigisten jar an sand Peter nellen tag."}
{"text": "Ich Dyemut die Landenbergerinn von Rotenekk vergich offenbar, daz ich vnd alle mein erben durch vnser sel hail willen mit gutlichem willen gestanden sein vnd lazzen haben nach piderber laeut weysung von der ansprach, die wier heten hintz den erbern geystlich herren vnd dem gotshaus ze Wylhering vmb einen zehent, ist gelegen auf dem acher der do haizzet ouf dem Mos in Greymhartsteter pharr also beschaidenleich, daz si den zehent furbaz ewichlichen an allev vnser ierrung berubt leichen schullen vessen vnd iren frum domit schaffen als mit andern iren gutern. Vnd tvn auch ich vnd alle mein erben gaentzlichen furtzicht daran mit vrchund ditz briefs, der versigelt ist mit meinem anhangunden jnsigel. Der brief ist geben drevtzehen hundert jar darnoch in dem sechtzigisten jar an sand Georigen tag des heiligen martrer."}
{"text": "Ich Wolfker von wielantztal vergich vnd tuen chunt alle den die disen prief lesent oder horent lesen die nv lebent vnd her nach chumftig sint. daz ich han zwai tail an dem hofe datz wielantztal div mein Rehtes Purhreht sind von dem Probst vnd der Sammvng sand Georgn gotshaus datz Herzogenburch. also beschaidenlaich. daz ich dem vorgenanten gotshaus alle ierchleich schol dienen zwainzig Metzen Chorns vnd zwainzich metzen Gersten vnd zwainzich metzen Habern von dem selben hofe. vnd hat auh mir der Brobst Trost vnd die sammvng die gnad getan, daz ich in den vorgenanten dienst iner Cehen iarn niht dienen schol, vnd wann die cehen iar ein ende habent. so schol ich in den hofe verdienen mit dem selben dienst vnd vorgenant ist. vnd auer ich in den selben cehen iarn ainen trayd dienst daz auf gestiftem guet ist zwischen Tuln vnd Melhc hie der halb Tvenawe. der als guet ist sam der dienst den ich in dienen schol von dem vorgenanten hof daz vnser paider vmsetzen bei irn triwn wol gesagen mugen den schuln sev von mir nemen an alle wider red. Wer auer daz. daz ich chauft ein guet daz tevrr wer dene der dienst den ich in dienen schol. die selb uber teurung schuln siv dar geben an allen chrieg. vnd ist auch dann der selb hof mein Rehtes Aygen ledichleich vnd meiner erben, wer auer daz daz ich sturbe in den selben cehen iarn. swem dann der selb hof ane gevelt vnder meinen erben. der schol in verdienen in dem selben iar vnd hin fuer alle ierchleich mit dem selben dienst vnd vor gescriben stet, vnd ist auch die sahhe geschehen mit meiner swester vron Chunigunden guetleichem willen vnd nah meiner besten vreunde rat. Vnd daz die red stet vnd vnuerchert beleib. dor uber gib ich vorgenanter Wolfker im dem Gotshaus disen prief versigelten vnd besteten mit meinem aygen Insigel. vnd mit der erbern Herren insigel hern Chunrat von Tirnstain. hern Gundackers von Retelnberg hern wernhartz von Nusdorf hern Olbers von Gozesdorf. vnd mit meins gesweins insigel Meinhartz von wiermla. Vnd der sahh sind zeug, her Chunrat von walpersdorf. Olram aus der Awe. Gotfrid von Aynod Leutold von Aynod. Leupolt Smitsperger Hainreich straibler Leupolt chaufman vnd ander erber laeut. den die sahh wol chunt vnd gewissen ist. Der prief ist geben do von Christes gepurd warn ergangen Dreucehen Hundert iar dor nah in dem Neuncehenten iar ze Herzogenburch in dem Gotshaus. an vnser vrown tag z ter Liehtmesse."}
{"text": "Ich Chunrat von Wartenuels, hofmaister von Salzburch, vergih an disem brief und tuon chunt allen den, di in sehent oder hoernt lesen, wand Leupolt von Neidek ein gut ze Veldern, ein albe ze Langekk und ein eysenaertz in der Tvnt, deu er von minem herren ertzbisscholf Chunraten und sinem gotshous von Salzburch ze lehen hat gehabt, an mines herren des vorgenanten hant willen und wizzen verchouft und enpfroemdet hat, wand auch dem selben Leupolten sechs wochen mit urtail ze vrist ennher gegeben sint, daz er deu vorgenanten guot wider bringen und ledich machen solt und seit er des niht getan hat, so hat min herre, der vorgenant ertzbischolf Chunrat, dem ich an dem tag heut, daz ist an dem naehsten maentag nah sand Veites tag mit urtail ze richter dar uber gegeben bin, vor mir mit reht siner tag envollen braht und ouch mit urtail behabt hat, daz er deu vorgenanteu guot in sin gewalt ziehen sol und sich ir underwinden sol, dar uber gib ich im ze einem boten Friderichen von Awe, den rihter in dem Pongev, daz er minen herren den vorgenanten oder sinen ambtman, den er dar zuo schaffet, der selben guot an miner stat gwaltich machen sol und im si antwrten sol. Dar uber gib ich minem herren dem vorgenantem disen brief mit minem insigel ze einem urchuende. Der ist gegeben ze Salzburch, do von Christes geburt warn tousent iar zwaihundert und in den sehsten und neunzigistem iar, an dem vorgesprochen maentag nah sand Veytes tag.S."}
{"text": "Allen dien, die disen gegenwrtigen brief iemer an gesehent alder horent lesen, kunden wir von gottes genaden abt Hainrich des gotteshuses ze sant Gallen, das fur vns kam ain erbar man Goswin von Rebstain vnsers gotteshuses dienstman vnd veriah vnd vrchundot vor vns, das er dem erbaren ritter hern Rudolf von Roschach och vnsers gotteshuses dienstman verkofet het reht vnd redelich vmb an zwo sibenzg march gutes vnd lotiges Silbers Costencer gewages, die er von im enphangen het, die guter, du hie nach gescriben stant, du er von vns vnd vnserm gotteshus het ze rehtem lehen, den wingarten ze Rebstain, der da haiset der Ramswager, von der torgelun hin vf, also das der weg, der da gat enzwschen dem selben wingarten vnd dem wingarten, der da noch des vor genemten Goswins ist, gemain sige beder wingarten, vnd das er im och sol weg gen zu dem selben wingarten, als vil er sin bedarf, an alle geuarde vber den akker, der da haiset der Gasser, vnd ain hofstat ze Rebstain, du da haiset Berhdolzs des Stainbokes hofstat, in der witi, als si vnder schaiden wart mit den marchon, do der kof beschah, vnd du selben guter namen wir vf von dem vor genemten Goswin vnd luhen su durch sine bette reht vnd redelich dem vor gesprochen hern Rudolf im du selben guter ze besizzen vnd ze haben in allem dem reht, als och su der selb Goswin besezzen het. Der vor gescriben Goswin veriah och vor vns, das er sich gebunden het fur sich selben vnd fur sin erben, dem vor genemten hern Rudolf vnd sinen erben der vor gesprochenen guter wer ze sin nach reht gen manlichem vnd ze entrihen, ob su gen ieman haft werin, vnd in disem kof da wrden in behalten allu du wort vnd och werch, du man het alder han sol von gewonhait alder von gescribem reht in solichen kofen. Vnd das dis war sige vnd stat belibe, dar vmb so geben wir dem vor genemten hern R. disen brief besigelt mit vnserm insigel ze ainem staten vnd waren vrchunde aller der dinge, so an disem brief gescriben sint. Ich der vor genemt Goswin vergih och fur mich selb vnd fur min erben ain ganz warhait aller der dinge, so an disem brief gescriben sint, vnd dar vmb so hench ich och min insigel an disen brief ze ainem waren vrchund dirre vergiht. Dirre brief wart gescriben vnd gegeben ze sant Gallen, des iares, do man zalt von gottes geburt druzehenhundert vnd zwelf iar, an dem nahsten gutemtag vor sant Gallen tult, vnd geschah dirre kof, da ze gegen waren die erbaren gezuge, die hie nach gescriben sint, her Rudolf von Roschach kilchenherre ze Roschach, her Walther der Maier vnd her Egelolf von Altstetten, Rudolf vnd Hainrich die vogt von Wartense, Walther von Emz, Hainrich der Hardegger, Eberhart der Helt, Dietrich von Tal, Herman von Meldeg vnd ander biderber luten vil, die es ain warhait wissen."}
{"text": "Wir Albrecht von gotes gnaden hertzog ze Osterich und ze Steyr veriehen und tuen chunt allen den, di disen brief sehent oder horent lesen, daz ez zwischen unserm herren dem ertzbischolf Chvnraten von Saltzburch und zwischen uns getaidingt ist, daz alle strazze ouf dem lande und ouch ouf wazzer offen sulen sin und da hin gen, da si van alter hin gegangen sint. Ouch ist iz geredet, daz dem vorgenantem ertzbischolf von Saltzburch sin tael an der moutt ze Rotenmanne ledich sol sein und swaz Sibot von Lampoltinge in dem urleug in hat genomen, van demselben tael oder swaz er anders getan hat in dem urleug, des sol er ledich sin, van dem aber, daz er vor dem urleug in genomen hat, da sol er van recht raitunge tuen dem vorgenanten ertzbischolf von Saltzburch. Des geben wir ze einem urchunde disen brief versigelt mit unserm insigel. Der brief ist gegeben datz Lintze an dem ahtendem tag nach phingsten, da van Christes geburd waren tausent zwai hundert iar und in dem drin und neuntzigistem iar.SD."}
{"text": "Ich Alber von Volchenstorf vnd ich Margret sein hausuraw. wir veriehen vnd tuen chund allen den. di disen prief sehent oder horent lesen, di nv lebent oder her nach chunftig werdent. daz wier mit verdachtem muet vnd mit vnsers sunes Otten guetem willen. ze der zeit. da wir iz wol getuen machten. haben geben dem Gotshaus datz vnser vrauen ze seytensteten di manschaft, di wier haben an dem hof. der da leit ob der Chirichen ze piberpach. also daz daz selb gotshaus vnd di samnung schullen haben alle iar ein selmesse des nachsten mentags nach sand Cholmans tag. di beil vnd daz wier leben. swan wier auer nicht mer sein. so schol man iz pegen furbaz an vnserm iartag ebigleich. swan der sci. vnd schol auch vnser gedenchen an aller der stat. vnd mangedencht der lemtigen vnd der toten nach des vargenanten gotshaus gewanhait. wer auer daz. daz di vargenant samnung der vargenanten gelub nicht stet wolten behalten. so schol di egenant manschaft her wider geualn an vns oder an vnser erben. vnd daz dise red stet vnd vn zebrochen beleib. dar vm so gebe wier in disen prief, versigelten mit vnserm insigel. Der prief ist geben nach Christes gepuerd dreutzehen hundert jar. dar nach in dem neun vnd dreizkistem jar. an der ainleftausent magt tag."}
{"text": "Ich Ulreich der Mayer ze sand Florian mein hausfraw und all unser erben verjehen, daz wir die halben hueb dacz Hekking mit allen ern rechten und nutzzen haben geben ze leibgeding Engelscholichs chinder von Danering Hansen und Agnesen nur zu ir zwain leiben auz unser nucz und gwer in die irn als wir die selb inn haben gehabt, umb sechzigh und sechs phunt wienner phenning der si uns gancz gewert haben an unsern schoden also mit der beschaiden, daz si uns allew jar davon schullen geben und raichen in unsern hof ze sand Florian sechs hofmut habern mit der mazz also man seu meinen herren den Chorherren ze Pazzaw auf irn chasten dienen schol, und einen wyder oder sechs und dreizzig wienner phenning zwen chas ze weynachten zwen ze ostern sechzich ayer und drey schilling wienner phenning an allen abganch, swelherlay presten in dem lant wer wir wollen sew dann von unsern aygen willen daran in dem presten bedenchen, und wann die obgenanten zwen leib nimer sint so ist uns die obgenant halb hueb ze Hekking ledich werden an allen chrieg. Daruber geben wir in den brief ze urchund versigelt under des erwern mannes insigel Hainrich des Celler aus der Rudaw . Daninder verpint ich mich obgenanter Ulrich der Mayer ze sand Florian mein hausfraw und all unser mit unsern trewn allez daz stat ze haben und ze volfurn daz an dem brief ist verschriben, der geben ist an dem liechtmissabent nach Christes gepurt dreuzehenhundert jar und in dem sechs und sechczgisten jar."}
{"text": "Ich Pericht di Zaertin vnd ich Peter ier svn vnd mein tochter Chlar, ier enichel vnd alle vnser erben wier veriehen offenbar vnd tun chunt allen den, di den brief sehent oder lesen horent, Daz wier mit wolbedachtem mut vnd zu den zeiten, do wier iz wol getun mochten, vnd mit vnser erben gutleichen willen recht vnd redleich geschaft haben, daz nach vnserm tot, ob wiers verhaben mugen oder wellen, durch vnser sel hails willen vnd aller vnser vorvodern sel willen, so schaf wier der saeligen sammvng dem abt vnd allen seinen herren hintz Wilhering vnser siben gut, di gelegen sint am Dietreicksperig, der ains haist im Raeut vnd ains auf der Straeutzen vnd ains datz der Chnochen vnd ain mul haist datz der Mierelln vnd drev gut ligent bei ein ander da bei, versucht vnd vnuersucht mit allem gelt vnd mit allem nutz, als wiers gehabt haben an daz ain, daz sev alle jar von den vor genanten guten ains an sand Nyclas tag raichen vnd geben schullen hintz der pharr ze Lintz, swer so pharrer ist, sechs schilling phenning alter winner, vnd hintz dem spital den sieben ze Lintz auch sechs schilling phenning winner. Mit solher beschaidenhait alle di weil, daz her Dietreich der Malhinger, her Wernhart der Hurnprech, her Haistolf der Tungozzinger, daz di drei den nutz vnd di selben gut schullen inn haben vnd schullen vns da von ze iern tagen alle iar ainn jartag begen also, vnd sev sein mit sampt vns von got Ion enphahen wellen vnd schullen auch daz tun, di weil ier ainer lebt, awer nach der dreir herren tot so schol sich sein di sammvng vnder winden, vnd schullen vns vnsern jartag begen nach iern trewn, vnd swas vber den jartag beleibt, daz sol der abt geleich tailen vnder sein sammvng, daz aim als wol geschech als dem andern. Vnd waer, daz sev daz nicht taeten, so schullen sich vnser naegst erben des vorgenanten gutz vnderwinden vnd schullen den jartag begen, als vor verschriben ist. Vnd waer awer, daz vnser dreier ains als lang lebt vnd wolt daz daz vorgenanten gueter veraendern, oder di selben gut verchauffen oder versetzzen, daz sol noch mag dar an niemt engen noch irren. Daz di red staet vnd vnzebrochen beleib, dar vber geben wier disen brief gesigelten mit vnsers lieben herren hern Eberharts von Waltse anhangundem jnsigel, der ze den zeiten hauptman was ob der Ens, vnd mit vnser baider anhangunden jnsigel. Der brief ist gegeben nach Christes geburd dreutzehen hundert jar, dar nach in dem nevn vnd viertzkisten jar an sand Merteins tag."}
{"text": "Wir Rudolff von Gotes gnaden hertzog ze Osterreich ze Steyr vnd ze Kernden tun kund vmb den hof, Murschenhof genant, bey sand Peter in der Awe gelegen in Weistraher pharr, den der erber vnd geistlich abt Hainrich von Gleunkch vnser kaplan mit dem rechten behabt hat alz sein brif sagent die derselb abt Hainrich darumb hat, daz wier desselben hofs vnd swaz darzu gehort des egenanten abtes Hainreichs vnd seins gotzhaus ze Gleunkch scherm sein vor gwalt vnd vor vnrecht, mit vrkund ditz brifs. Geben ze Wienn an fritag nach sunnwenden. Anno domini millesimo trecentesimo sexagesimo.Dominus cancellarius, Chunradus Longus."}
{"text": "Wir Fridrich von gotsgnaden Romischer Chunch ze allen zeiten ein merer des Reichs. Tuen chvnt allen den di disen prief sehent oder horent lesen, daz die erbn geistlichen lawt der Apt von Jerus vnd der probst von Pernek pei vns sint gewesen, vnd haben vns gezaiget ir hantvest vnd ir alten reht damit die Chloster paiden sint gestiftet, die reht vnd ir hantvest wir gehort vnd gesehen haben, daz di rehte vnd redleich herchomen sind vnd bestaetigt sint mit vnserer vordern Insigeln, di also geschriebn stent: Wo si ir aygen guet fueren in allen vnsern lanten daz schollen sie niht vermauten. So schollen auch di herren von Jerus all wochen vier fueder holtzes nemen in der sazz an welhem tag si wollen. Vnd di vorgnantn herren von Jerus haben auch ein mul in der sazz, da gehort wismat zu von der pruke untz inderhalb der mul. So schollen auch paider Chloster holden nicht puezzen in daz lantgriht. Weder swertzuchen noch chainerlaye sache, nur die sache di auf den tot ziehent. Wurd aber irre holden chainer diser sache ainer schuldich, vnd puezt er di ains, di schol er furbaz niemer gepuezzen. So sein wir auch ir obrister voyt vnd schollen in ainen voyt geben nach ir gebet. Wir erlauben in auch zehen phunt gelts ze chouffen vnsers rechtn aygens. Di recht vnd all ir prief vnp hantvest di si habent von vns vnd von vnsern vodern, bestaetign wir mit vnserm chunyglichen gwalt an disem prief, daz di ewichlich maht vnd chraft habent. Vnd wer in di pricht, der geuellet in vnser Vngnad ewichlich. Diser prief ist geben ze Wienne, da von christs gepuerd waren ergangen Drevzehen hundert Jar, darnach in dem Siben vnd zwainzgisten Jar, an Sant Peter vnd Paulstag vnd in dem Drevzehenten Jar vnsers Reichs."}
{"text": "ICH Hertel Ruedel sun dez rihter von Pewerhach selig vergih und tuen kunt offenlich mit dem brief, daz ich dem edlem wol geporen meim liebem genedigen herren graf Ulrich von Schawnberg und sein erben unenpfaren sol sein mit meim leib und guet also, daz ich nimmer von in chomen noch trachten sol mit leib noch mit guet haimlich noch offenlich werder mit worten noch mit werchen an geverd. Wer aber daz ich daz yndert uberfuere und niht stet hielte, so hat sich mein leib und mein guet verfallen in dez obgenanten meins herren gewalt und in seiner erben gewalt, und sol auch mich nieman wider si behalten weder edel noch unedel und hab auch wider si chain reht nindert weder in steten noch in freyungen, sunder man sol mich in antwurten und mugen auch darnach mit meim leib und guet tuen wez si allerpest verlustet. Dann umb die pezzrung die ich wider den obgenanten mein herren graf Ulrich getan han daz stet genczlich zu seinen gnaden, waz er darumb mainet daz sol ich genczlich stet haben und daz mit nichte widersprechen. mit urkund dez briefs den ich daruber gib versigelten mit meim insigel, und zu ainer zewgnusse der rechten warheit mit der erbergen ritter insigel hern Jacobs dez Strahner, hern Andres dez Grueber, hern Gorgen dez Eyczing und Chunrat dez Spehinger meins herren rihter von Pewerbach. Der brief ist geben an montag vor sand Egidi tag nach Christi gepurt tausend drew hundert jar darnach in dem newn und sechczigisten jare."}
{"text": "Allen dien, die disen gegenwrtigen brief iemer an gesehent alder horent lesen, kunden wir von gottes genaden abt H. vnd der conuent alle gemainlich des gotteshuses ze sant Gallen, das wir von dem ergernden ritter hern Vlrich von Gutingen entlehet vnd enphangen haben vnd in vnsers gotteshuses offenbaren nuzze bekaret funzig march Silbers Costencer gewages, die wir im wider geben vnd gelten son ze den tagen, als hie nach gescriben ist, von ingentem magen, der nu nast kunftig ist, vber ain iar sehzehen march vnd von dannen vber ain iar sibenzehen march vnd von dannen vber ain iar aber sibenzehen march, vnd won er vns vnd vnserm gotteshus nuzberlich ze hilf komen ist, das haben wir an gesehen vnd erkennet, als billich ist, vnd haben im die genade geton von frigen mut vnbetwngelich vnd mit gemainem rat vnd willen vnd haben vns im gebunden allesament fur vns vnd vnse gotteshus vnd fur vnser nach kamen, das wir die burch vnd das burchlehen ze Hagenwille vnd allu du phander, du er von vnserm gotteshus het vnd du gescriben sint an den hantuestinan, die er dar vber het, niemer gelosen noch wider gekofen son von im, die wil er lebt, wir wen och, das disu buntnust hab die kraft, als si vor ainem rihter sige geschahen. Disu buntnust ist och geschehen mit allen den worten vnd werchen, du man het alder han sol von gewonhait alder von gescribem reht in solichen Sachen. Der vor genemt her Vlrich het och gelopt vnd sol och das stat han mit bedinge, das er voilefur vnd laiste vns vnd vnserm gotteshus allu du dinge, der er vns gebunden ist ze tunne mit der burg ze Hagenwile vnd mit dem burchlehen der selben burch, als su gescriben sint an den briefen, die er von vnserm gotteshus het, vnd das der vor genemt her Vlrich niemer von vns ald von vnseren nach komenen an der burch vnd dem burchlehen ze Hagenwille vnd an allen dien phandern, du er von vnserm gotteshuse het vnd du gescriben sint an den hantuestinan, die er da vber het, becranchet mug werden, dar vmbe so wider sagen wir allem dem reht, so wir haben von sunder briefen alder von gescribem reht der babst ald der kaiser, da mit wir ald vnser nach komen nu ald hernach vns mohtin beschirmen, da mit im sin reht becranket wrde. Vnd das dis war sige vnd stat belibe, dar vmb so geben wir dem vor genemten hern Vlrich disen brief besigelt mit vnseren insigeln ze ainem staten vrchund aller der dinge, so an disem brief gescriben sint. Dirre brief wart gescriben vnd gegeben ze sant Gallen des iares, do man zalt von gottes geburt druzehenhundert vnd druzehen iar, an dem andern sunentag in dem redmanot, da ze gegen waren die erbaren gezuge, die hie nach gescriben sint, her R. von Roschach kilchenherr ze Roschach, C. von Luterberch, Vlrich von Meldeg, C. der Kuchimaister, Johans der Fuller, Fluri der marscalch von Mainbrehzhouen, C. der schench von Landeg, Egelolf vnd Hadmar die vogt von Wartense, R. der Bader vnd ander biderber luten vil."}
{"text": "Wir Elizabeth wilent Chuniginne von Rom veriehen vnd tun kunt offenleich allen den, die disen Brief ansehent oder horent lesen, daz wir allen vnsern Burgern ze Halstatt, da wir daz newe Sieden mit vnsern gute von wilden gebirge vnd grunem wasen haben gepawet vnd gestiftet, alle deu recht gegeben haben, di vnser Burger ze Lauffen vnd ze Gmunden vnd ander Stete ob der Ens auf wazzer vnd auf Lande habent. Ouch haben wir sunderlich zwelif Burgern ze Halstat, die also genant sint, Hainrichen dem wiser, Hertlein, Fridlein, Vlreichen, Tietlein, Otten, Rotlein, Walchunen, Heinrichen dem Rotenmanner, Otten dem Chursner, Vlreichen Poschlein vnd dem Strohner vnd allen iren erben deu recht gegeben haben , daz vnser Phleger oder swer daz sieden ze Halstat bestet, ir iglichen, di vorgenant sint, alle wochen, so man seudet ze Halstat, antwurten sol in dem phanhaus ze einem insatze Sehtzig fuder Saltzes vnd sol ir igleicher diselben Fuder mit seinem gut in sein selbes Phiesel mit tragen, mit setzen vnd mit derren wol verrichten vnd von denselben Sehtzig fudern sol man ir iglichen fur sein arbait, di er do mit hat, geben, ain volfuder vnd funf vnd vierzig phenninge, di dane ze Halstat ganch habent. Swenne aber ein gebreste chumpt, daz man daz Saltz nicht gefuren mag, so sol ez ir iglicher vier wochen behalten on vnsern schaden, swaz aber ir iglicher nach den vier wochen Saltzes wirt ingesetzet, daz sich lenger verstunde, denne vntz ez durre wurde, so sol man ir iglichem von Sehtzig fudern vier phenninge geben ze abraumen zu den phenningen vnd zu dem volfuder, di vorgenant sint. Vnd swene ir iglicher zu den Amptleuten chumpt, die des Saltzes phlegent vor den Gesten, swene daz Saltz gesoten wird, vnd wil daz Saltz chauffen, daz in sein phiesel ze recht gehoret, daz sol man ir iglichem, di vorgenant sint, geben vmbe den gemainen chauf on allez geuerde vor allen Lauten. Ez sol ouch ir iglicher, di vorgenant sint, mit vnser phleger wizzen vnd mit seiner hant mit den vorgenanten rechten sinen frumen schaffen mit versetzen vird mit verchouffen on vnsern schaden vnd gen solichen Lauten, di vns als nutz sein, als di ir recht versetzent oder verchouffent. Vnd vmb di vorgenanten recht ist vns ir iglicher gepunden, daz er mit hause ze Halstat bey vnsern sieden sitzen sol vnd sol ouch daz selbe Saltz, daz im ingesetzet wirt, an vnser maute arbeiten vnd verfuren vnd sol ouch vns betreuen an vnsern ampten vnd an Land vnd an lauten, als verre im Leib vnd gut weret on allez geuerde. Vnd darumbe, daz in vnd ir erben di vorgeschriben recht von vns vnd vnsern nachchomen stete vnd vnzerbrochen beliben, geben wir in disen brief besigelten mit vnserm Insigel ze einem vrchunde der Warheit. Dirre Brief ist gegeben ze Brukke in Arigow, do man zalt von Christes geburte Dreuzehen hundert iar vnd darnach in dem Ainleften iar an sand Agnesn tage."}
{"text": "Ich Fridreich von Torring erchenne das vnd offen es mit disem brief, das ich vnreht geweist was vmb di zwo hub ze Altentorring vnd ze Perchaim, di dev Seifridswurerinn von den herren vnd dem gotshaus ze Raitenhaslach ze leibding vntzen an iren tot het inne gehabt, vnd nah ir tot mich derselben hub ze vnreht vnderwnten het vnd in dar an gewalt vnd vnreht getan han, das mir nu laid ist von gantzem meinem herzzen. Vnd das mir der erwaerig apt Gebh mit samt seiner samnung vergeben habt, geloben ich im pi minen trewen, das ich das mit meiner fuderung vnd mit minem scherm, di weil ich leb, hinz dem gotshaus verdienen wil. Vnd das in von mir furbas oder von dehainem anderm meinem erben oder freunt dehain ansprach oder schaden von meinen wegen gescheh, gib ich im vrchunt disen prief verinsigelt mit meinem insigel. Der brief ist geben, do von Christes burt waren vergangen tausent drev hundert jar dar nah in dem neunten jar, an sant Gregorii tag in der vasten."}
{"text": "Ich Eberhart von Chatzenperg vnd mein hausvrowe vro Elspet vnd auch ich Gedraut von Olarn vnd all vnser erben ver iehen an disen prief vnd tuen chund allen den dev in lesent oder hornt lesen di nu lewent oder her nach chumphtich werdent. Daz wir mit guetleichem willen vnd mit gunst aller vnserr vreunt vnd ze den zeiten do wir iz wol getuen machten haben gegeben ain lehen datz nider winden pei der Traisem daz vnser rechtz aigen gewesen ist do von man dient ein phunt phenning gemainer wienner munzz an sand Mychels tag vnd ze drin hochtzeiten zwaime funhtzk phenning fuer sechgs ches vnd zwo gens vnd sechgs hvenrr vier an sand mychels tag vnd zway ze vaschang vnd sechtzk aier ze Ostern durch aller vnserr vordern sel willen vnd auch vmb vnser selbs hails willen dem gotshaus des gueten herren sand Jorgen ze Hertzogenbtirch vnd auch alle der samnung des selben gotshaus mit alle dem recht vnd nutz vnd iz vnser vodern vnd wier selben ez her pracht habent iz sei gestift oder vngestift versuecht oder vnversuecht ze veld vnd ze dorf ledichleich vnd vnverchummert vnd haben in ovch daz gelobt mit vnsern treun daz wier fuerwaz nimmer mer dhain zu versicht noch dhain ansproch haben schullen ze dem vorgenanten lehen vnd zu dem dienst der do zue gehoret vnd schullen in ovch daran dhainen gewalt tuen weder mit worten noch mit werchen vnd schullen ez ovch mit niemen schaffen daz in dar an dhain gewalt wider var. Dar vber ze pezzerr sicherhait so setz ich vorgenanter Eberhart von Chatzenperg dem egenanten Sand Jorgen gotshaus vnd auch aller der samnung des selben gotshaus ze Hertzogenburch ze sampt mier Herlieben der offt genanten vrowen sun vron Gedrauten von Olarn mit seinem Insigel ze rechtem scherm des egenanten guetes fuer allen chrieg vnd fuer alle ansproch als des Landes sit vnd gewanhait ist in Osterreich vnd swaz si dez schadens nement von vns oder von vnsern erben den selben schaden schullen si haben auf alle dev vnd wier haben in dem Lande ze Osterreich. Si schullen ovch da mit allen ieren frum schaffen ze verchauffen ze versetzen oder wandeln da mit swi si wellent mit vnserm guetem willen an allen chrieg vnd an allen iersal vnd haben in ovch daz gelobt mit vnsern trevwen daz wir sev nichts dar an ierren weder mit worten noch mit werchen. Daz disev red also stet gantz vnd vntzebrochen beleib Dar vber so gib ich Eberhart von Chatzenperg dem egenanten Sand Jorgen gotshaus ze Hertzogenburch vnd der samnung des selben gotshaus disen prief versigelten mit meinem Insigel vnd mit Herlibes insigel der egenanten vrown sun vron Gedrauten von Olarn ze einer steten sicherhait fuer alle ansproch. Vnd sind der red gezevch Her Chunrat von Tierstain Her Hainreich von pappenhaim Her Gundacher von Retelnperg Her Ott von weizzenberch gesezzen datz retelnperg Her wernhart von Nuzdorf vnd sein sun Her Chunrat Her leb von vreuntzhausen vnd ander pidiber leut genueg den dev red vnd dev sach wol chund vnd gewizzen ist. Der prief ist gegeben do von Christes gepurd warn ergangen Tausent Jar drev hundert Jar dor nach in dem vier vnd zwainzkistem Jar an sand laurencen tag Datz Hertzogenburch in dem gotshaus."}
{"text": "Ich Seifrid Hvernein vergih vnd tun chunt allen den die disen brief sehnt oder hoernt lesen, daz ich mit dem erbern herren hern Emchen von Alczey chorherren vnd pfleger des gotshaus ze Frising gar vnd ganczlich von seinen wegn an des gotshvs stat beriht bin alles des dienstes vnd schadens den ich weilent minem herren bischof Chunrat von Freising getan vnd gehabt han, die rays mit im auf varend gen Bayrn, vnd verczeih mich fuerbaz aller ansprach fuer mich vnd fuer alle mein erben vmb die selben sache, vnd dar vmb hat mir der vorgnant her Emch von des gotshvs wegn ze disen zeiten veber ander gab die ich vormaln enpfangen han, gebn ze ergeczung aht pfunt Wienner pfenning. Dar veber gib ich disen brief versigelten mit hern Chuenrats des burgrafen von Sevsenek insigel vnd mit dem meinselbes. Des sint gecziuge der vorgnant her Chunrat, her Alram der rihter ze Amsteten, Goetfrid Anuelt burgraf ze Vdmaruelt, Goetfrid rihter von Chunratshaym, Marquart der Luehsneker Perhtold von Naeunhouen vnd ander piderb levt. Der brief ist gebn ze Vdmaruelt, do man zalt von Christes geburt dreuczehn hundert jar vnd dar nach in dem dritten vnd zwainczkisten iar, an dem Perhten tag."}
{"text": "Allen den, die disen brief ansehent lesent oder horent lesen, kunden wir die nachgenemten Bartholome Blarrer vnd Walther Odler, den man nemmet Walti von Hof, phleger der veltsiechen an dem Linsibul bi der stat ze sant Gallen vnd veriehen offenlich mit disem brieue fur vns vnd fur alle vnser nachkomen, won der ersam herr Karl der Staiger von Kemptun ain priester luterlich durch got vnd durch siner sel hailes willen vns an der selben veitsiechen stat vnd zv iren handen geben hat drissig phunt vnd siben phunt phenning guter Costentzzer munse, da mit wir dem hus vnd den selben veltsiechen vnd allen iren nachkomen gekoffet habent daz gut, daz man nemmet daz Wille, gelegen bi dem Friien dorf, dar an er dem hus vnd den selben veltsiechen alz nutzlich vnd gut dienst erzogt vnd getan hat, die selben nutzlichen dienst wir an gesehen vnd erkent habent, vnd habent dem selben hern Karlen dem Staiger darumb willeklich gelobt fur vns vnd fur alle vnser nachkomen, wenne der selb herr Karl vnd Adelhait Leberin von Kemptun sin kellerin baidu ab sterbent vnd ensint von todes wegen, daz wir danne vnd alle vnser nachkomen, weli dann ie der selben veltsiechen phleger sint, dannenhin aller jarlich vnd iemer mer eweklich vff den tag, alz danne dez selben hern Karlen jarzit vellet, von den nutzzen, die daz vorgeschriben gut, daz man nemmet daz Wille, jarlich giltet, ainem priester, der danne der vorgedahten veltsiechen lutpriester vnd cappelan ist, funf schilling phenning guter Costentzzer munse an furzug geben sont, darumb daz er sin getrulich gedenk vnd sin jarzit vff den selben tag begang mit allen dingen, alz man tut vnd tun sol. Darzu sullent wir och vff den selben tag vnd von den vorgeschribenen nutzzen dez selben gutes, daz man nemmet daz Wille, den veltsiechen an dem Linsibul, ir sient wenig oder vil, och funf schilling phenning der vorgeschribenen munse geben vmb visch oder vmb flaisch vmb win oder vmb brot, waz su dann ie wellent, daz in ir mal vff den selben tag da mit gebessrot werd, darumb daz su dez selben hern Karlen getrulich gedenkent vnd got fur in bittent. Vnd ze vrkund der warhait aller der vorgeschribenen dinge vnd vergiht so habent wir die vorgenemten phleger Bartholome Blarrer vnd Walther Odler vnseru insigel vnd dez vorgeschribenen hus vnd der veltsiechen insigel an dem Linsibul gehenkt an disen brief. Der geben ist ze sant Gallen an sant Johans abent dez Toffers ze sunnwenden in dem jar, do man zalt von Cristus geburt druzehenhundert jar, sibenzig jar vnd darnach in dem vierden jare."}
{"text": "Wir Herman von gottes vnd des stuls gnaden ze Rome bestater abt des gotzhus ze sante Gallen enbuten dem ersamen manne Martin von Zaggenhouen lantrihter vf der Haide vnsern fruntlichen grus vnd alles gut. Wir tun dir kunt, das wir vernomen haben, das der erwirdig herre abt Burkart von gottes gnaden des gotzhus ze Kempten sie vor dinem geriht ge anlait vf die lute vnd vf du guter, du Ludwig sailig der Esel von vns vnd von vnserm gotzhus ze sant Gallen ze lehen hatte, vf den mayierhof ze Gersunriet mit allen den gutern, du ze Gersunriet sint, vf du gut zu dem Rudlis vnd ze Alrichsriet, vf Hainrich Raissen, vf sin wib vnd vf sinu kint vnd vf allu sinu geschwstergit, vf sinen swager, vf Laris wip vnd kint, vf des Spilmans wip vnd vf sinu kint. Darzu ist vns ouch kunt getan, vf du vorgeschriben guter vnd lute sigent ouch Johans der Vnrain vnd Hainrich Rapper geanlait. Vnd darvmb senden wir vnsern getruwen lieben Johans den Meldegger fur dich vnd fur din geriht ze ainem gewissen botten von vns vnd von vnserm vorbenemten gotzhus ze sante Gallen an vnser stat, die selbun anlaitunge, du vf du vorgeschriben guter vnd lute genomen sint, ze versprechenne nah rehte, vnd bitten dich vlisklichen vnd mit ernst, das du den vorbenemten Johansen den Meldegger vnsern waren vnd gewissen botten an vnser stat wider in die gewer setzist, wan ouch wir aller mainlichen vmb du vorgenemten guter vnd lute reht wellen tun ane furzug, swa wir es dur reht tun sulin. Vnd ze ainem waren vrkunde der vorgeschriben dinge henken wir vnser insigel an disen brief. Dirre brief ist geben ze Wile in der stat, do man zalt von gottes geburt druzehenhundert jar, darnah in dem funfvnddrissegosten jar, an sant Vrbans tage."}
{"text": "Wir Albrecht vnd Ott von gots gnaden Hertzogen ze Osterreich, ze steyr vnd ze Chernden veriehen vnd tuen chunt offentlich mit disem brief, Daz wir, als vnser lieber vnd seliger bruedur Kunig Fridrich von Rom geschaft hat durch got vnd durch hail und seld seiner, vnser selber vnd aller vnsrer vordern sele geben haben vreilich gen Pazzave in den Tuem zu einer ewigen Messe vnd zu einem Jartag Zwaintzig phunt gelts wienner pfenning auf vnserr Mautt ze Gmunden also beschaidenlich, daz vnser amptleut, die ie ze. der zeit sind, alle iar ewichleich geben vnd richtten an allen aufschub die zwaintzig phuent, halb auf Sand Gorgen tag vnd halb auf Sand Michels tag dem Priester, der den altar hat, zu der Messe, oder seinem gewissen boten, vnd sol der selb Priester der selben phenning vier phunt geben alle Jar zu vnsers vorgenanten bruder Jartag auf dem Chor ze Pazzowe, ze trost vnd ze helf seiner sel vnd vnser, aller vnsrer vordern seien, vnd die vebrigen Sechtzehen phunt sol der Priester zu seiner phruent haben. War aber, daz demselben Priester oder seinem boten die werung nicht widerfuer ze den vorgenanten Tagen, vnd im veber zwen tag vertzogen wuerde, so sullen die Amptleut im oder seinem Boten die choste furbaz richtten, daz er des vertziehens furbaz vnschadhaft sei, als oft ez vertzogen wuerde oder ze schuelden chumt. . Vnd des ze verchund geben wir disen brief versigelten mit vnsern Insigeln. Der ist geben ze wienne an Samztag nach sant Mertens tag, Do man zalt von Christs gepuerd Dreutzehen Hundert Jar, dar nach in dem acht vnd Dreizkisten Jar."}
{"text": "Ich Stephan von meyssow marschalich in Osterich Tuen chunt an disem brief allen Lewten, die nu sind, oder her nach chunftig werdent, die in sehen oder horen lesen. Daz ich mit wolverdachtem muet und mit guetleichem willen mein selbs und meiner housvrown vron Margreten und meines sunes hern ulreiches und mit aller meiner eriben willen und mit ir hant meinem chloster, daz ich ze sand pernhart in dem pewgreich in unser Vroen ere mier und allen meinen vodern und ouch allem meinem geslecht zu einer ewigen gehugnuzz und ze hilff hincz Got recht und redleich gestift han, den Vrowen, die da in grabem orden ewichleich got dienen schulten, dem chloster und den selben Vrowen han ich gegeben die stat, da ez chloster ouff leit und den powngarten gar und dar zue han ich in gegeben allez daz, daz ich in dem selben dorff da ze Chrueg gehabt han an lehenn, an pow, an hofsteten, an wisen, an viswaid, an ekchern, an waid oder powngarten und auch mein hous, daz ich da han gehabt, daz han in alles gegeben durich got mein rechtes freyes aygen ledichleich und ewichleich ze haben, als ich iz und mein vodern haben gehabt, ouzgenomen, ob ich, die weil ich leb, und wann ich wil, daz ich in meinem hous siezen muge pei gotes dienste. Und swen ich nicht enpin. daz ez genczleich zu dem chloster gehor, alz ier rechtes aygen. Dar zue han ich in ouch geben di Chirichen dacz Newnchirichen, die mier der edel furst mein herr herczog Albrecht von Osterreich an dem widerwechsel umb die chirichen da ze slewnez gab, dieselben chirichen da ze newnkirichen han ich in geben mit allem recht, alz ichs han gehabt, doch mit so gethaner beschaidenhait, dacz si mier und durich meiner sel hail vier ellend und arm junchvrowen, die noch frewnt noch gut ze geben haben, enphahen, und swenn ainew abstirbt, daz si zehant ein andre an ier stat enphahen, alz si mier ouch an ier briefen haben gelobt, daz die junchvrowen nimmer absteriben, und ovch daz si ewichleich drei priester dacz sand bernhart haben schulten. Dar zue han ich ouch geben besunderleich ain lehen dez vorgenannten gutes dacz sant pernhart in dem dorffe, und einen weingarten, und ein hofstat dacz leubs, daz si mier den vierden briester besunderleichen uber die vorgenanten drei priester da von haben schulten ewichleich, der mein und meiner vodern und meines geslechtz Chappelan besunderleich da sei und sprech uns messe alle tag ouf sand bernhartz alter von den toten, ane so ain hailiger tag ist, alz si mier daz ouch an ir briefen verschriben haben. Dar zue sv han ich in ouch geben drew pfunt gelts dacz Weczlestorf auf zwein lehen durch meiner housvrowen vron Gedrawten von petow sele, daz man ieren iartag da von bege alle iar. Da zue so gib ich in nu und han in ouch oufgeben mein holcz, daz da haizzet di eiben allez waz dez ist, daz gib in fur rechtes aygen ledichleichen, alz ouch allez daz vorgenant gut ewichleich zehaben mit allem recht, und ich iz han gehabt. Dar zue so han ich in ouch gegeben meines voitrechtes dacz mier die herren von sand nicla dienen aindlef meczen waiczes und aindlef meczen habern und ein halbs pfunt pfenninge auf sand Merteins tag da schol die gustrinn von haben ein ewigez liecht. Daz gib ich in allez durich got, daz si mein ewichleich da pei gedenchen hincz got getrewleichen mit ier gebet, wann ich ier erster stifter pin hie zu sand bernhart, alz si mier dez schuldig sein und alz si got darumb antwurten muzzen. Und ob si mier die secze nicht behalten, alz vor geschriben ist, so schullen der apt von zwetel sew manen, daz sew ez pezzern, pezzern si sein nicht, so schullen sich der apte dez guetez underwinden, daz in umb die secz gegeben ist, und pitt sew, daz si disen brief alle iar an meinem iartag vor in allen lazzen uberlesen zu meiner gehugnuzz, daz mein icht vergezzen werd. Und daz disew mein stiftung und mein gab furbaz immer unbechrenkchet und stet sei, dar umb gib ich in diesew hantvestt versigelt mit meinem insigel und mit meines sunes herrn ulreichs insigel. Gezeug dicz dinges sind die geistleichen herrn Apt iohan von dem heiligen chrewcz, Apt Ott von Zwetel, Apt Paul von liligenveld. Graf perichthold von maydburch, herr ott von Celking mein ohem Herr Hainreich, Herr Chunrat, Herr Seibot, die herren von potendorf, herr Alber von Chunringe, herr Ott von Cheyow, herr Alber von potendorf mein aydem, die dienstherren und andere herren und ritter und chnappen vil und genueg. Dicz dinkch ist geschehen und diser brif ist geben dacz meyssow ouf dem hous, da man raitt von christes geburd Tausent drewhundert und zwelif iar an sand Nyclases tag."}
{"text": "Wir Friderich vnd Heinrich die brueder von Stubenberch tun chunt allen den die disen brief. hoerent vnd sehent, daz zwischen vnsem herren magen bischof Emchen von Frisingen vnd siner livete vmb den schaden den hern Dueringes chinde von dem Sehoenperge dem got genade, enphangen habent an ir uater vnd ir brueder, also mit versuenten teidingen verslihtet ist, daz vnser herre der bischof Emch von Frisingen Duering den aeltern bruder von dem Sehoenperge zer getzunge heiraten sol in des gotshaus gwalt ze Frisingen mit einem guet da ergetzvng an scheine, nach zweir piderben mannen rat auz sinem rat vnd nach zweir der chinde vrivnt rat, Liebharts vnd Aekerlins von Sovrawe oder ander zweir, vnd sol daz geschehen von nu der Liehtmess inner iars frist, wer aber daz Duerinch der aelter brueder niht enwaer, so sol man Paeblin dem iungern brueder die vorgenanten ergetzvnge tuen nach der vier rat von vnser peider wegen, Dar zue hat er mer gelobt den chinden zer gaetzvenge, daz er von nu der Liehtmess auch inner iar frist Duringes vnd Paebuns brueder dem aeltern schueler ein kirchen liehen sol nach sinen gnaden als er waene da mit si ergaetzet sin, vnd ob der alte brueder niht enwaer, so sol er die selben ergetzvnge dem iungen tuen, ob des in der vorgenanten vrist niht geschehen maehte daz leiht niht ledich wuerde daz im erlich zeleihen waere vnd dem schueler maezich zenphahen, so sol er dem brueder dem die gotesgab geuallen solt, die weil nach der vier rat als vor beduetet ist, ein solich stiure tuen da er mit lern ze schuel vnz im die gotesgab geualle. Vnd daz disiu suen vest vnd staet si vnd ouch daz gelubde vmb solhe ergetzunge von vnsers herren wegen des bischofs vnd siner luete von den diu chint ab dem Schoenperg an vater vnd brueder schaden enphangen habent, vnd auch von vns vnd von den selben chinden vnd allen ir vriunden als wir wuer si vnd mit samt in geluebt haben, stetiv suen vnd vrivntschaft immer mer si an allez aufheuen vnd anaevern vmb so getane schulde, hab wir die selben suen vnd der teidinge staetegvng mit vnserm brief vnd mit vnsern insigeln bestaetiget. Daz ist geschehen ze Wienen, nach der eren staetigunge ze Weltz tousent iar, zwei hundert iar ainez vnd neuntzich iar nach gotes gebuerd, des Suentages nach dem Perhten tag."}
{"text": "Ich Vlrich der Messrer, mein hausfrawe vnd alle vnser erben veriehen offenwar an disem prief allen den di in sehent oder horent lesen. daz ich mich mit verdachtem mut vnd nach erberiger laevt rat verrichtt han mit hern Christan pharrer ze Schalihen vmb dev ansprach di er hintz vns hat von der wydem wegen ze Matichouen gaentzlich an alls gever; vnd nomen vns paidenthalben drey schydman nach dez burkgrauen rat ze Fridburch Wernhern den Oder, Chunrat den richter ze Fridburch, Chunrat den Pern, di chomen vberain, daz ich egenanter Vlrich mein hausfrawe vnd vnser erben chain ansprach furbas haben schullen hintz der vorgenanten wydem ze Matichouen weder auf haus noch auf stadel, nur daz wir gefessen den trayd, der zv dem iar dar auff gewachsen ist; vnd schol auch den andersvva nicht furen mit allen nutzen vnd auch etzen nur auf der selben wydem. Wir veriehen auch daz wir dev wydem paevleich lazzen schulleen ze holtz vnd ze veld vnd schullen sei verrichten mit samen vnd mit ardhaev nach trewer paevlaevt rat. Daz di taydinch hern Christanen pharrer ze Schalihen vnd allen seinen nachchomen staet vnd vnzebrochen beleibe, geben wir in disen prief versigelten mit dez erbern mannes hern Walchuns dez Hadrer anhangunden jnsigel, der zden zeiten phleger was ze Fridburch der daz durich vnsrer pet willen angelegt hat im an schaden, dar vnder wir vns verpinten mit vnsern trewn an aydez stat allez daz staet ze haben vnd ze volfuren daz vor verschriben stet, wan wir aygens jnsigels nicht enhaben. Der prief ist geben nach Christ geburtt drevtzehen hunndert jar darnach indem sechs vnd fumftzigstem jar an sand chayser Hainreichs tag."}
{"text": "Ich Hainrich herr ze Hewen vergich vnd tun kunt offenlich mit disem brief allen den, die in ansehent lesent oder horent lesen, daz fur mich kam hut dis tages, alz diser brief geben ist, der erber kneht Cuntzli Dahinnan von Nidren Stetten vnd veriach offenlich vor mir vnd sprach, daz er von siner kumberhafti vnd redlichen not wegen ingenomen vnd enpfangen hetti von dem erberen man Johansen dem Bischof von Vtzwile burger ze Wil funfzehen pfund pfenning guter vnd genemer Costentzer muns, dero er och von im gantzlichen bezalt wari an den stetten, da er sinen fromen mit geschaffot hetti, vnd vmb dieselben pfenning hetti er im vnd allen sinen erben mit guter vorbetrahtung vnd beschaidenhait fur sich vnd fur alle sin erben redlich vnd recht ze koffent geben drie mut kernen alles gutes vnd genemes Wiler messes iarliches states vnd ewiges vssgandes geltes vnd zinses ab vnd vsser disen nachgeschribnen gutern, des ersten vsser dem gut ze Nidren Stetten gelegen, daz man nempt Cuntzlis gut Dahinnan, mit hus hof hofraitin vnd mit aller zugehord, vnd vsser sinem halbtail des gutes och ze Nidren Stetten gelegen, daz man nempt Schuwings gut, mit aller zugehord vnd vor vzz vnd vor ab vor aller menglichem von vnd vsser allen rechten nutzen zinsen gewonhaiten vnd zugehorden derselben guter, dieselben guter sin recht vogtbar aigen waren vnd vber die ich och vogt vnd herr wari, vnd wari derselb kof beschehen vnd volfurt mit solicher beschaidenhait gedingd vnd in dem rechten, alz hie nach verschriben stat, vnd doch mir minen erben vnd minen nachkomnen an vnsren rechten vnd guten gewonhaiten vnschadlich, also daz derselb Cuntzli Dahinnan vnd alle sin erben vnd alle die, in der hand vnd gewalt dieselben guter iemer kument buwent niessent ald innehant, dem vorgenanten Johansen Bischofen ald sinen erben die vorgedahten drie mut kernen ietz ze dem naechsten sant Martis tag, der schierost kumpt nach dem tag, alz diser brief geben ist, vnd dannan hin iarklich ie ze sant Martis tag vnuerzogenlich gantzlich vor vzz vnd vor ab von allen rechten nutzen zinsen vnd zugehorden vnd vor aller menglich an allen abgang vnd mindrung ab vnd vsser den vorgenanten gutern an allen iren schaden richten vnd weren vnd inan daz nach des landes sitten vnd gewonhait antwurten sont war si went vngeuarlich, vnd beschach, daz derselb Cuntzli Dahinnan ald sin erben ald der, der dann die guter inne hett, dehaines iares den obgenanten kernen von den vorgenanten gutern gantzlichen nit wertent, alz vor beschaiden ist, vnd sich daz so lang verzugi, vntz daz ain zins den andern erluffi, so hett dann darnach der vorgenant Johans Bischof ald sin erben vollen gewalt vnd gantzes recht, die obgedahten guter mit allen zugehorden ze niessent ze besetzent vnd ze entsetzent, wie si went, alz vil alz dik vnd alz lang, vntz daz si ie alz dik daz beschach ires versessnen zinses von vnd vsser denselben gutern gantzlich vnd gar an allen iren schaden gewert vnd bezalt werdent. Vnd batt mich derselb Cuntzli Dahinnan, daz ich im des gunnen vnd minen willen dar zu geben welt, dar vmb erhort ich sin bett vnd gab do zestett vnd gib och wissentlich mit disem brief minen guten willen vnd gunst zu disem vorgedahten kof in aller der wis gedingd vnd rechten, alz hie obgeschriben statt. Der vorgenant Cuntzli Dahinnan lobet och do vor mir fur sich vnd fur alle sin erben, des vorgenanten Johansen Bischofs vnd siner erben des vorgenanten kernen geltes vnd des koffes recht wem ze sint gen menglichem nach dem rechten vf gaistlichem vnd vf weltlichem geriht, wenn wa ald wie dik sin der vorgenant Johans Bischof ald sin erben bedurfent vnd noturftig sint ald darvmb mit dem rechten vfgetriben ald angesprochen werdent, daz su si dar vmb verstan vnd versprechen sont vnd an iren schaden von der ansprach entrihen vnd ledig machen sont vngeuarlich. Vnd dez alles ze offem vrkvnd der warhait so han ich Hainrich herr ze Hewen da obgenant min insigel offenlich gehenkt an disen brief. Der geben ist an dem nachsten mentag nach dem zwelften tag ze wihennahten, do man zalt von Cristus geburt druzehenhundert vnd ahtzig iar, dar nach in dem funften jar."}
{"text": "Wir Hans von Tengen, Heinrich von Tengen, den man nemmat von Burglen, vnd her Rudolf von Tengen ritter frigen tun kunt allen den, die disen brief an sechent oder horent lesen, daz wir durch got vnser sell heiles willen vnd vnser vordren selen heiles willen vnd durch ernstlicher bet Vlrichs von Vndergarten burger ze Rappraswil, der lang zit vnser man gewesen ist vnd von vns ze lechen gehebt hat einen zechenden, der gelegen ist ze Bintzholtz vnd ze Dietriswil, der jerlich giltet nach gemeinen jaren bi drin stukken mer oder minr an geferd, den er vns vff gesendet hat mit gutter wrkund, vnd hat vns ernstlich gebetten, daz wir den vorgenanten zechenden mit aller siner zu gehord vnd rechtung von im vff nemen vnd in eigen wollten mit allem recht vnd zu gehort den geistlichen heren dem comendur vnd den brudren gemeinlich sant Johans ordens dez heiligen spitalz von Jerusalen dez hus ze Bubikon, die bet wir och erhort hant, vnd eigen inen mit disem brief die vorgenanten zechenden ewenklich mit vrkund dis briefes, den wir inen dar vmb besigelt geben mit vnsern anhangenden eigen ingesigeln. Der geben ward dez ersten tages abrellen in dem iar, do man zalt von gotz geburt druzechen hundert vnd sibenzig jar, dar nach in dem sechsten jare."}
{"text": "Wir Vlrich von Hohenloch bekennen offenlich mit disem briefe vor aller meniclich, daz wir wolbedehticlich mit rate vnsers rates vns selber mit allen vnsern slozzen landen vnd leuten vns vnd vnsern leuten vnd lande zu nutz vnd zu frummen verbunden haben zu den ersamen wisen burgermeistern reten vnd burgern gemeinclich der stat Regenspurg vnd andern des Romischen richs steten Augspurg, Vlme, Costentz, Ezzlingen, Reutlingen, Rotwile, Wyle, Vberlingen, Memingen, Bybrach, Rauenspurg, Lindaw, sant Gallen, Kempten, Keuffbeurn, Leutkirch, Ysny, Pfullendorff, Wangen, Buchorn, Buchaw, Nordlingen, Dinkelsbuhel, Rotenburg vff der Tuber, Gemund, Halle, Heilpr, Wympfen, Winsperg, Bopfingen, Oln, Giengen, Wyle in Turgow, Appezelle daz lant, Winsheim vnd Wizenburg, die ietz in dem bunde ze Swaben sin vnd noch furbaz dor in komen, zehen gantze jor, die schirst noch einander kumen on vnderbinde nach dato ditz briefes, also daz wir gesworn haben einen leiplichen gelerten eyt zu den heilgen mit vffgeboten vingern, ob daz geschehe, daz iemant were, wer der wer, niemant vzgenumen, der selben stete eine oder mere in der zit ditz vrbundes von irem bunde oder von andern irn briefen fryheiden rehten vnd gewonheiden, als sie die biz her braht haben oder sie an irn steten leuten vnd guten beschedigen oder bekrenken wolt, wie oder in welcher wise daz geschehe, daz sullen wir, wenne vnd wie wir des innen oder geinnert werden, zestund der oder den gedrungen oder geschedigten steten raten vnd helfen vnd widersten vnd getrewlich do wider beholfen sin. Ez sullen ouch vff den selben eyt alle vnser vesten sloz vnd stete, wie die namen hant, der selben stete aller gemeinclich vnd ir ieclicher besunder offen huser sin in vnd zu allen irn noten, als lange vnd all die wile diser vnser bunt mit den selben steten wert. Zu gutem vrkunde vnd bezzerr sicherheit geben wir in disen brieff versigelt mit vnserm eyginen anhangendea insigel. Geben nach Christi geburt druzehenhundert jare, dor nach in dem vier vnd ahtzigsten jare, an dem weizzen suntage."}
{"text": "Wann elle dinch zaergaenchleich sind und auch gehueg des menschen und der leuet mit dem leib erstirbt, so ist das weishait und sin, daz man der dinch di ewig und staet schuellen beleiben mit geschriben uerchuend erleuchtet ewig und bestaett. Und da von ich Pericht von Wazzerberch, weiln hausvrow hern Irnfrides von Puechperch, tuen chunt und offen allen den, di disen prief hoernt lesen oder sehent, di nu gegenwuertig sind oder her nach chuenftig sind, das ich mit verdachtem willen und mit guetem fuersatz mein selbes und meiner chind, meins suens Ulreiches und meines suns Dietreiches gegeben han vreileich und ledichleich und geselt zwai phunt gelts dacz Geroltstorf auf dem maeirhof, das mein und aller meiner vodern vreis und lediges aigen gewesen ist vor aller voitaei und vor allem werltleichem twanchsal und dienst, auf sand Margreten alter und auf sand Margreten chappell der vrown chloster datz Sand Polten zu einem ewigen liecht dem selben alter und derselben vorgenanten chappeln, meiner sel zu einem ewigen selgraet und ze trost und ze saelden immer an end. Und mit dem selben recht han ich sew dew vorgenanten zwai phunt geltes der vorgenanten chappeln gegeben vreileich und ledichleich, als ich ez besezzen und gehabt han. Und das dise schrift und dise red staet und ewich sei und unverwandelt und unverchert von allen leueten, swi si genant sein, beleib, des versigel ich disen prief und die vorgeschriben red mit meinem insigel und mit meins geswein insigel hern Uelr. von Puechperch meins wierts prueder viczstum des pischolfes von Pazzaw und chorherr ze Pazzaw, mit meiner vorgenanten suen insigele Ulreichs und Dietreichs, mit der willen und gunst iz geschehen ist, zu einem ewigen uerchuend und bestaetigung der vorgeschriben red mit gueten und mit ganzen trewen ainvoltichlaich an alleu irr. Und sind des zeug: der erbaer herr pischolf Wernh. von Pazzaw, her Goetfrid techent ze Chrems, her Ulr. des pischolfs chapplan, her Ott der schreibaer, her Albrecht pharraer ze Chappelln, her Chunr. pharrer ze Pehemchirichen, her Hainr. pharrer von Sand Zen her Ott von Wald, her Seifrid von Loechlein, her Gotfrid von Toczenpach, Hainr. der Pielaaer, Peter richtaer dacz Sand Poelten, Ulr. des Uczen aidem Engelschalich des gotshaus amman und ander frum leuet und erbaer genuech, di pei der red gewesen sind. Di red ist geschehen dacz Sand Poelten, do von Christi gepurd ist gewesen tausent jar dreuhundert jar in dem andern jar an dem dritten tag nach sand Lucein tag, da die chappell geweicht ward."}
{"text": "Wir Chunrat von gots gnaden bischolf ze Freysing veriehen offenlich mit disem brief vnd tven chunt allen die in ansehent, lesent oder horent lesen, daz wier daz wol erchennen daz vnser voruordern von pischolf Emchen seligen zeiten vncz her von der gehaim vnd frevntschaft wegen die si gehabt habent hincz der herschaft von Osterrich vnd von Steyr, grozzen frumen vnd nuecz enphangen habent an dem guet daz dem goczhous ze Freysing zu gehoert also daz daz selbe guet von der selben herschaft bevridet vnd beschiermet ist, vnd niht alain daz gut vnder ier herschaft gelegen, daz halt anderswa gelegen ist, daz hat bezzern fride vnd scherm gehabt von iern wegen. Ouz der selben gehaym vnd frivntschaft sein wir chomen vnd haben des grozzen schaden enphangen an vnsers gotshouses guet des vns do vil enphroemdet ist, vnd do von allermaist daz si hincz vnserm guet verhenget habent vnd iern scherm do von gezogen. Daz selbe haben wir bedacht vnd nicht alain die flust die wir nv enphangen haben, wir haben halt chunftigen schaden besorget vnd betrahtet der vns vnd vnserm goczhous von der vroemde wegen ouf stvende die wier gehabt haben zv der egenanten herschaft, wand vnser gotshous an irn scherm niht beleiben moht, vnd haben ein ganczev rihtigung getan mit vnsern genedigen lieben herren vnd frivnden den hochgebornen fursten herczog Albrechten vnd herczog Otten ze Oesterrich vnd ze Steyr, also daz wier mit dienst; mit frevntschaft vnd mit rechter gehaim bei in ewichlichen beleiben wellen vnd vergezzen allez des schadens der vns vnd vnserm goczhous von vnserm herren seligen chunig Friderichen vnd von in vnd ouch von iern amptleuten wideruarn vnd geschehen ist, vnd loben in ouch mit vnsern vesten di in ier land gelegen sind, zv warten vnd sullen in nach vnsern triwen dienen vnd geholffen sein an allez geuerd in dem land ze Oesterrich vnd an den gemerkchen des selben landes wider aller menchlich an wider den stuel ze Roem vnd daz riche vnd den erczbischolf von Salczbuerch, vnd daz wir daz reych auzgenomen haben, do mit mayn wir niht hern Ludwigen von Payern der sich chaiser nennet, gegen dem wellen wier in gern geholffen sein. Ouh erchenne wier wol, daz sich daz guet daz zv der vest gehoeret dacz sand Peter in der Awen dev vnsers goczhaus sacz vnd phand gewesen ist gegen den egenanten herren vnd iern vordern, nv recht ab gedient hat vnd dorumb lazzen wier die voergenanten vest dacz sand Peter in der Awen vnd daz guet daz darzv gehoeret den vorgenanten fursten gar vnd genczlich ledig vnd loes, also daz ez vnsrer voeruordern selen icht ze schaden chom, vnd daz wir dester pezzer gehaim vnd frivntschaft gehaben mvgen hincz den voergenanten vnsern genedigen lieben herren vnd frivnden, haben wier mit in getaydingt vmb die gueter ze Aspach, den marcht ze Probstdorf, ze Schoenna, zv Vruar vnd swaz darzve gehort, zehent vnd vogttey, die vnsern voeruordern vnd vnserm goczhous von iern vordern ze rehten phanden verschriben sind vnd die wir wol an ab dienen inne gehaben mohten mit dem rehten wand si von vns vnd von vnserm goczhous lehen sint, daz haben wir ablazzen also, daz wir vnd vnser goczhous die selben gueter inne haben sullen vnd niezzen als ander vnser guet vnd als wier ier her haben genozzen zwainczig jar fuer dise zeit, daz si sich abdienen in der frist vnd nach den selben iaren so sullen die selben gueter ledichlich vnd an allen chrieg. vnd losung den egenanten fuersten herczog Albr. vnd herczog Otten vnd ier erben vnd ier nahchomen hin wider geuallen. Ouch loben wir in, daz wir in allev di prief die wir haben vber di voergenanten vest vnd gueter vnd vber alle saecze die vnser goczhous von in gehabt hat in Oesterrich, widergeben vnd antwurten sullen so wir schierist mugen an allez geuerde, vnd sullen si daz haben hincz vnsern triwen. Wer aber daz wier die selben prief niht gehaben vnd widergeben mohten, so sullen si doch furbaz tod sein vnd niht chraft haben vnd sullen weder vns, noch vnsern nahchomen, noch vnserm goczhous ze frum, noch in furbaz ze schaden chomen, Vnd des zv einem offen verchunde vnd sicher hait geben wir vnsern voergenanten herren disen brief versigelt mit vnserm insigel, der geben ist ze Wienne, do man zalt von Christes gebuerde dreuczehenhundert iar, darnach in dem dreizzigistem iar, an Mitichen vor dem heiligen Phingstag."}
{"text": "Ich Andre von Svnnenberch vnd ich Chvnegvnt sein hovsvrowe. Wir veriehen vnd Tvn chvnt allen den die disen prief lesent oder horent lesen die nv lebent vnd hernach chvnftich sint. Daz wir mit vnserr erben gvten willen vnd gvnst mit verdachtem mvte zv der zeit do wir ez wol getvn mochten recht vnd redelichen ze widerwaechsel geben haben dem Erbaern Goteshavse datz sand Georgen ze Hertzogenburch an aynlef phenning ein halb phvnt wienner phenning geltes vnsers aygens die da liegent ze Fvendorf ovf ainer hofstat die da bestift ist mit sechs Jevchharten akchers vnd mit ainer wisen da Gebhart ovfgesezzen ist Also mit ovzgenomner rede daz vns daz selbe vorgenante Goteshovs datz Hertzogenburch vnd seine verwaeser ze rechtem widerwechsel herwider geben habent Drei schillinge wienner phenning geltes ires vreyen aygens die auch da selbens ze Fuendorf gelegen sint ovf einem lehen also daz man ewechleichen dienen schol alle Jar an sand Mychels Tage die vorgenanten an aylef phenninge ain halp phvnt geltes dem Egenanten Goteshovse datz Hertzogenburch. wir setzen auch vns Ich vorgenanter Andre von Svnnenberch vnd Ich Chvnigvnt sein hovsvrowe mit sampt vnsern erben vnverschaidenlichen dem egenanten Goteshovse datz Hertzogenburch vmb die vorgenanten gvlte als vor geschriben stet ze rechtem gewern vnd scherm fur alle ansprache als aygens recht ist vnd des Landes recht in Osterrich. vnd daz dise wandelunge zwischen vns also staete sei vnd vntzerbrochen beleibe Dar vber so geben wir disen prief ze ainem sichtigen vrchvnde vnd ze aynem waren gezevge vnd zv ainer ewigen vestnvnge diser sache versigelten mit vnserm Insigel vnd mit vnsers Ohaymes Insigel hern vlreichs von Meysowe obristen Marschalchs in Osterreich der diser sache gezevg ist mit seinem Insigel. Diser prief ist geben ze wienne nach Christes geburt drevtzehen hundert jar dar nach in dem vier vnd zwaintzigistem jare des Phinstages vor sant Mychels Tage."}
{"text": "Wir Cholman von Gotes genaden Probst vnd der Conuent gemayn des Goteshawses vnser Vrown ze Newnburch Chlosterhalben vergehen offenleich mit dem brief vnd tun chunt allen den, die in lesent oder horent lesen, die nv lebent oder hernach chunftig sint, Vmb den Hof gelegen ze Wetzelndorf vnd alles das, das dartzu gehoret ze veld vnd ze dorff wie das genant ist, den Christan von Hagenprunn, dem Got genad, von vns vnd vnserm Chloster ze lehen gehabt hat vnd den er den erbern geistleichen herren Abt Cholmann vnd dem Conuent gemain datz dem Heylichenchrewtz durich seiner sel hail willen Ledichleich gemacht vnd gegeben hat, Das wir mit gutem willen, mit wolbedachtem mut vnd mit gemainem verainten Rat vnsers Conuents zu der zeit, do wir es wol getun mochten, den egenanten Geistleichen herren datz dem Heyligenchrewtz die aygenschaft des vorgenannten Hofs vnd alles des, das dartzu gehoret, gentzleich gegeben vnd Si der Lehenschaft ledig lazzen haben Also, das si vnd all ir Nachkomen sollen furbas denselben Hof mit aller seiner Zugehorung in rechts freyes aygens gewer Ledichleich vnd freileich haben vnd allen irn frume damit schaffen, verchauffen, versetzen vnd geben, swem si wellen an allen irrsal, als aygens recht ist vnd des Lannds recht ze Osterreich. Vnd sullen auch wir noch all vnser Nachkomen furbas auf den vorgenanten Hof vnd auf all sein Zugehorung weder vmb Lehenschaft noch vmb chainerlei ander Sache, wie die genant ist, nymmermer chain ansprach noch vodrung haben noch gewinnen, noch chains rechtens darauf iehen in dhainen wegen. Vnd daruber so geben wir fur vns vnd fur all vnser Nachkomen In den brief zu einem waren vrchunt der Sach versigilten mit vnsers obgenanten Probst Cholmans vnd des Conuents gemain des vorgenanten Chlosters ze Newnburch paiden anhangunden insigiln. Der geben ist nach kristi gepurt Dreutzehen Hundert Jar darnach in dem vier vnd Achtzgistem iar, des nesten freitags vor sand Pertelmes tag des Zwelifpoten."}
{"text": "Ich Hainrich von Salle weilent richter ze Waydhouen vergich offenleich an disem brief vnd tuen chunt allen den die disen brief sechent, lesent oder horent, daz vmb die sach vnd auch etleieh schuld die ich meinem herren pyscholf Albrechten von Freysing verraitten sold, vnd dar vmb der selb mein herr von Freysing vnd sein amptlaeut mich gefangen heten, mit dem vorgenanten meinem herren vnd seinen amptlaeuten verricht pin vnd verraittet han gar vnd gaenczleich an allen sachen vnd stuchen die si mit mir vnd ich mit in ze schaffen heten, vnd sein freuntleich vnd liehpleich mit ein ander verricht also beschaydenleich, daz ich noch mein freunt dhain feitschaft dar vmb tragen schullen noch haben gegen meins vorgenanten herren von Freysing ampleuten vnd dyener in allem weg, vnd han in dez mein trew gegeben vnd dar nach zu den heyligen geswaren einen gestalten ayd fuer mich vd fuer all mein freund an allez gefaer, vnd wer daz daz ich daz veber fuer vnd mich in der vorgenanten sach vergaezz, ez wer mit worten oder mit werchen, in welchem weg daz geschaech, so sol ich auf der stat an alle vertail vnd an alle widerred leibs vnd guetz veruallen sein dem vorgenanten meinem herren von Freysing vnd seinem amptlaeten vnd dyenaeren an all genad. Der vorgeschriben sach gib ich disen brief zu einem verchunde der warchait vnder Chuenratz von Awrach zden zeiten lantrichter anhangunden in sygel vnd mit meinem vnd mit Albrechts dez Prater anhangunden insygel. Ich Chuenrat von Awrach zden zeiten lantrichter vnd ich Albrecht Prater vergechen daz wir durch Hainreichs dez vorgenanten Saller pet willen vnsrew insygel haben gehengt an disen brief. Dicz ist geschechen vnd der brief geben do man zalt von Christi gepuerd dreutzechen hundert jar, dar nach in dem ain vnd fumfczigesten jar, dez Samztags von Sunibenden."}
{"text": "Wir graf Albrecht von Werdenberg der elter kunden vnd veriehen offenlich an disem brief allen den, die in an sehent ald horent lesen, daz vns der wol beschaiden ritter her Purghart von Ramswag den turen ze Platten ingeantwurt hat vnd vs dem var ze Platten fierdhalf pfunt geltz ze niessen, alz hienach geschoben stat, daz wir vnd vnser erben den turen ze Platten vnd du vierdhalb pfunt geltz vs dem var funf jar niessen sullint nach dem tag, alz diser brief geschriben ist, also beschaidenlichen, daz der vorgenant her Purchart von Ramswag ritter vnd sin erben, ob er enwer, den vorhof ze Platten niessen sullint vnd innan habin sullint du funf jar, vnd sullint wir nach vnser erben in nach sin erben nit dar an sumen nach irren, vnd nach den funf jaren sullint wir graf Albrecht von Werdenberg der elter oder vnser erben, ob wir enwerent, im dem vorgenanten Purcharten von Ramswag ritter oder sinen erben, ob er enwer, den turen ze Platten vnd du vierdhalb pfunt geltz vs dem var ze Platten ledig vnd los in antwurten an allen iren schaden, vnd han auch dez ainen gelertten ait ze den hailigen gesworen, daz wir war vnd stat lassen alz, daz von vns vnd vnsern erben an disem brief geschriben stat. Dez zu ainer merer sicherhait hengen wir graf Albrecht von Werdenberg der elter vnser aigen insigel an disen brief. Der geben ist ze Rinneg in der stat in dem jar, da man zalt von Cristes geburt druzehen hundert jar vnd acht vnd viertzig jar, an der nechsten mitwuchen vor sant Martins tag."}
{"text": "Ich Levpolt von Sahssengange vnd ich Chvnigvnt sein havsvrowe wir veriehen vnd tvn chvnt allen den, die disen prief lesent oder horent lesen, di nv lebent vnd hernah chvnftich sint, daz Larentz von Haiderichestain vnd ir erben von vns ze lehen gehapt habent an vier phenninge geltes vierzehen Schillinge geltes wienner mvnze, die da ligent avf zwain lehen datz Rvste. Die aigenschaft der vorgenanten gvlte haben wir ich Levpolt von Sahssengange vnd ich Chvnigvnt sein havsvrowe mit vnser erben gvtem willen vnd gvnst, mit verdahtem mvte vnd mit gesamter hant, zv der zeit, do wir iz wol getvn mohten, verchavft vnd geben mit allem dem nvtz vnd reht, als wir si in aigens gewer herpraht haben, vmb sechsthalp phvnt wienner phenninge, der wir reht vnd redlichen gewert sein, dem erbaern herren apt Johannen vnd der Samnvnge gemaine des Gotshavses vnser vrowen vnd der Schotten ze Wienne, also daz die vorgenanten aigenschaft derselben gvlte pei dem Gotshavse vnser vrowen vnd der Schotten ze Wienne ewichlichen beleibe. Vnd darvber dvrh pezzer sicherhait so setzzen wir vns, ich Levpolt von Sahssengange vnd ich Chvnigvnt sein havsvrowe, vnverschaidenlichen mitsampt allen vnsern gerben vber die aigenschafte der vorgenanten gvlte dem vorgesprochen herren apt Johannen vnd der Samnvnge gemaine des Gotshavses vnser vrowen vnd der Schotten ze Wienne ze rehtem scherm fvr alle ansprah, als aigens reht ist vnd des landes reht ze Osterreich, vnd geben in darvber disen prief zv einem sihtigen vrchvnde vnd zv einem offen gezevge diser sache versiguten mit vnserm insigil, vnd sint avh des gezevg, her Chvnrat von Arnstain, her Weichart von Arnstain, Haertneit vnd Rvdolf von Sahssengangen vnd ander frvme levte genvch, den diser chavf wol chvnt ist. Diser prief ist geben ze Wienne, do von Christes gebvrt waren ergangen drevzehen hvndert iar in dem Nevnzehenten iar darnah, an sande Veites tage."}
{"text": "Ich Johans Seinftleben edel knecht burger ze Bern tun kunt allen den, die disen brief ansehent oder horent lesen, daz ich gesunt libes vnd mutes mit guter vorbetrachtung noch mit vnkeiner geuerd hinder komen verkoffet han vnd hin gegeben recht vnd redlich dem bescheiden knecht Cuntzin in der Gassen burgern ze Burron gesessen ze Oberwile minen zechenden, der gelegen ist in der dorfmarch ze Oberwile, den man nemmet Steinftlebens zechent, vnd lehen ist von dem gotzhus von sant Gallen, vnd han im in verkoffet vmb hundert phunt phenningen der muntze, die ze Solotern geng vnd gebe ist, die ich von im gentzlich in gezalten phenningen emphangen han vnd in minen nutz bewendet, im vnd sinen erben den vorgen verkoften zechentden von dem egen gotzhus von dishin ze habenne ze niessenne ze besetzzenne vnd ze entsetzzenne frilich vnd ruwklich mit allem dem rechte nutze vnd ehaftigi, so deheis wegs darzu horet, vnd entwerren mich vnd min erben des obgen verkoftes zechenden vnd bewerren sin denn egen Cuntzin in der Gassen vnd sin erben liplich mit disem brief vnd loben fur mich vnd min erben, im vnd sinen erben des egen verkoftz zechenden recht wer ze sinde vnd ewig werschaft ze leistenne an allen geistlichen vnd weltlichen gerichten vnd vsrunt gerichtes, wa wen old wie dicke er oder sin erben des bedurfent, in vnser eigern kost wider menlichen vestlich vnd bi guten truwen. Ich verziehen mich ouch fur mich vnd fur min erben aller hilfe geistlichs vnd weltlichs gerichtes alles geschriben vnd vngeschriben rechtes lantrechtes stetrechtes des landes vnd der stetten gewonheit des rechtes, daz sprichet, ein gemein verziehen veruache nut, vnd mit namen aller der funden vnd vszuchunga, die nu funden sint old noch funden wurden, da mit dirre kof nach malz deheis wegs geirret mochte werden old wider rufet, vnd setzzen darvmb im vnd sinen erben mich vnd min erben vnuerscheidenlich ze rechten gelten vnd burgen. Hie bi waren vnd sint gezuge Johans zem Ofen min amman burger ze Bern, Hensli Cuntzis, Johans Spilweg burger ze Burron vnd ander genug. Vnd dz dis alles war si vnd stet belibe, so han ich Johans Seinftleben min ingesigel an disen brief gehenket, darzu han ich erbetten Cuntzman von Mutzwilr edeln knecht schulth ze Burron, dz er ouch sin ingesigel hat gehenket an disen brief, daz ich Cuntzman von Mutzwilr obgen schulth ze Burron mich vergich getan han durch bette willen des obgen Johans Seinftlebens ze gezugsami. Der geben ist ze Burron an dem nechsten fritag nach vnsers herren fronlichamen tag des jars, du man zalt von gotz geburt druzechenhundert echtuwi vnd sechzig jar."}
{"text": "Ich Herman van Wolfgersdorf vnd ich Agnes sein housvrow veriehen vnd tvn chund allen den, di disen prief lesent oder horent lesen, di nv lebent vnd hernach chunftig sint, daz wir mit verdahtem mvt vnd mit gesampter hant, mit vnser erben gutem willen vnd zv der zeit, do wir ez wol getun mohten, haben gegeben durch got vnd vnser sel vnd aller vnsern vodern sel hail willen den ersamen Geistleihen Herren, Apt Wvlfingen vnd der Samnung gemain ze dem Heiligem Chreutz vnsers rehten aigen gutes, zwen vnd viertzig Wienner phenning geltes di gelegen sint ze Engelschalsdorf auf zwain hofsteten. Von der ainen dient Chunrad der Steinbrecher dreizig wienner phenning vnd Mert der Vreithofer zwelf wiener phenning vnd dient di an sand Mychelstag. Wir haben in auh gigeben di vorgenante gult mit sogetaner beschaidenhaid, daz si schulten jerichleich durch vnser sel vnd aller vnser vodern sel hail willen drei selmesse sprech an den nesten Mentag nah Ostern vber aht tag, an dem ainen tag oder darnah in drin, so ez in peste fuge. Vnd daz ditz gescheft stet vnd ewig beleib, so geben wir, ich vor genanter Herman van Wolfgersdorf vnd ich Agnes sein housvrow, den vorgenanten Herren van dem Heiligen Chreutz disen prief ze einem offen vrchund, versigelten mit vnserm iynsigel vnd auch mit meines vetern ynsigel Herrn Hermans von Chranperch, der sein gezeug ist mit seinem ynsigel. Diser prief ist gegeben nach Christes gepurd vber dreutzehenhundert Iar, darnach in dem vier vnd dreizigistem Iar, an sand Jacobestag des zwelfpoten."}
{"text": "Wir bruder Ilsunch abbt ze Raitenhaslach mit aller vnser samnung verjehen vnd tun chunt alle den, di disen brief sehent oder lesen horent, das her Hartlieb der erwerig pfarrer von Halspah vns vnd vnserm gotshous vnser frowen hinze Raitenhaslah gegeben hat ze rehtem selgeraet sein freis vnd ledigs aigen fumf Weingarten in Ostereich, ze Marchgassen ein halb jevh, ze Mitterpevnt ein jevh, ze Knausendorf anderhalb jevh, ze Cherspoum ein jevh, ze Rehperg ein jevh, mit sotaner beschaidenhait, das wir im, dem vorgenanten pfarrer herren Hartlieben, di weil er lebt, alle jar an allen chrieg vnd alles ausnemen aller vrsahhe, irretums oder prestens geben ein dreilinch weins des pesten, als wir in vnder allem vnserm wein von Ostereih pringen, nah sein selbs wal vnd schuln im den antwrten ze Raitenhaslach an dem wazzer, ob er do gegenwrtig ist, oder in vnserm cheler, swenn er chumt; nah seinem tot schuln wir, oder swer denn herr vnd apt ist, den selben dreilinch vnsers selbs samnung ewichleichein ze besunder pitancia aht tag vor seiner ablay jartag vnd hin nah alle tag, di weil er waert, an allev Widerrede geben. Dar zv schuln wir ietzvnt vnd ewichleichen alle jar vnser vorgenanten in got vil lieber samnung an alle vrsahhe geben zwoi halbev fvderig vas weins des pesten, als er in den obengeschriben Weingarten, di vns der pfarrer gegeben hat, gewahsen ist, den aelain di samnung ze besundern gnaden vnd ze pitanciam drinchen schol, ain vas in dem aduent, wan si denn grozze arwait habent, das ander vas in der marterwohhen vnd hin nah als lang is waert. Swelihs jares aber wir, oder swer denn herr abbt vnd pfleger ist, das versaumten, das wir vnser samnung den wein, als vorgeschriben ist, niht gegeben hieten, so schuln wir den selben wein oder sein waert geben vnserm erwaerigem maister vnd herren dem abbt von Salmonsweiler ze der zeit vnser visitacionis vnd Weisung seiner samnung ze bringen. Vnd das das also ewichleichein staet vnd vnzeprohhen beleib, geben wir dem offt vorgenanten pfarrer von Halspach zv einem vrchunt disem prief verinsigelten mit vnsers ersams vaters vnd weisers des abbts von Salmonsweilers insigel vnd mit vnsers selbes insigel. Der prief ist gegeben an sant Laurentii tag anno domini Mo trecentesimo duodecimo. Nos itaque frater Chunradus abbas totusque conventus de Salem subscribimus et suprascripta omnia presentis littere testimonio sigilli nostri consignate karactere per omnia perpetuo firmitatis robore statuimus observari. Dat. et act. ut superius continetur."}
{"text": "Ich Leupolt ze den zeiten Richter ze Chrems vergich vnd tun chunt allen den, di disen brief sehent oder horent lesen, daz ein chrieg waz zwischen meinem herren dem brobst von sand florian vnd seines gotzhaus Gvster ze ainem tail vnd zwischen fridreichen dem Dvrrenhofer datz Radendorf vnd seiner Hausvrovwen ver Gerdrauten vnd Chunraten ir baider svn ze dem andern tail vmb ein leib geding, daz hieten si also nicht gehabt mit Pawe vnd daz haus mit zymmer, als si is ze recht gehapt haben, daz daz haus zerliden waer vnd vast zer gangen vnd waz daz auch wol sichtig, als ich vnd ander erbser leut vnd di vmbsaetzen gesehen haben also, daz i, als der brief sait, den si dar vber habent, von irm recht gevallen waeren. Nv habent di vorgenanten herren vnd auch fridreich vnd sein tail den chrieg an mich vnd an hern Hainrichen den Regensburger von Stain gaentzlichen an vns lazzen, den selben Chrieg haben wier verricht vnd geschaiden also, daz fridreich vnd sein tail daz selb leib geding, swie iz genant ist, inne haben schol vntz an daz naechst lesen mit allem nutz vnd mit paw als vor vnd sol besvnnderleich daz haus wider zymmern mit holtzwerich vnd mit dache wol bewarn vor dem selben nachsten lesen vnd geit iem der Gvster ze stewer ein halbs pfunt pfenning, waer aber daz, daz er oder sein Hausfrowe oder Chvnrat ir paider svn daz versaumpten, so sint si allev dreu von allem irm recht an dem leibgeding gaentzlich geuallen vnd schol der vorgenanten herren ledigs gut sein vnd irn frvm da mit schaffen. Daz di red staet vnd gantz beleib, dar vber gib ich disen brief ze einem vrchvnnd versigelt mit meinem jnsigel vnd mit hern Hainreichs jnsigel des Regensburger. Daz ist geschehen, do von Christes geburt vergangen waren Drevtzehenhundert jar vnd darnach in dem zwai vnd zwaintzgistem iar an aller Heiligen abent."}
{"text": "Ich Margret dew Schempurgerin vnd ich Andre vnd ich Wernhart ir sun veriehen fur vns vnd fur vnser erben offenleich mit dem brief vnd tuen chund allen den, die in sehent oder hornt lesen, daz wir mit vnserm genadigen herren abbt Hainreichen vnd mit dem conuent dez gotshaws ze Mannse nach vnser pesten frewnt rat vnd gunst frewntleich verricht sein vmb allen schaden, den wir von prancz wegen oder wie er genant ist, von dezselben gotshaws wegen enpfangen haben also, daz wir ze einer ergeczung den zehent auf dem hof ze Schempurg, den wir von jnn jnnhaben ze pawmans recht vnd auf dem gutlein ze Taling, daz wir auch selb mit dem pflug pawen, dienst vnd zehent jnnhaben sullen vnd nyessen, di weil ich vor genante Margret, mein sun Wernhart vnd mein tochter Katrey leben, welcher der dreyer leib nicht ist, so hat ys yeder ander, der dann lebet an allew irrung, vnd wenn die vor genanten leib all drey nicht mer sind, so sullen die egenanten nwcz vnd recht dem vor genanten gotshaws ledig vnd loz sein von jn, iren erben vnd von allen iren frewnten an alle ansprach vnd chrieg. daz ys also stat vnd vnzebrochen beleib, geben wir jn darvber ze einer vrchund den brief vnder hern Pilgreims von Rotaw insigel vnd vnter Hainreichs des Tobelhaimer zu den zeiten purkraf ze Scharding insigel versigelten, jn peden vnd iren erben an schaden, darvnder verpinden wir vns mit vnsern trewen allez daz stat ze haben, daz an dem ist verschriben, vnd geben ist nach Christi gepurd vber drewczehen hundert jar vnd in dem ain vnd funfczigisten jar an aller heiligen tag."}
{"text": "Wir Otto vnd Hainreich die pruder von Ror tun chunt allen den, di disen brief ansehent, daz vnser hertzen libev mvter vnd frowe Alhait hat gegeben dem goteshaus hintz Raitenhaslah durich ir sei hail vnd durich unsers vater sei zehen phvntRegenspugaer phenning nah ir tod mit vnserm gutem willen auf dem hof vnd auf der hub datz Altsperig vnd auf allem dem, daz vnser libev muter vnd wir da haben, versuht vnd vnversuht. Darvber haben wir, ich Otto vnd min prvder Hainr von Ror, genomen durich vnser durft von abt Chunrat vnd der sammvng datz Raitenhaslah zwai vas weins vmb aht phvnt Otingaer phenning vnd vir mutte rokken Otinger vnd zehen metzen vnd vir mutte habern auch Otinger mazzes vnd ainen maidem vmb sehs phunt Otinger vmb ditz vor genantez gut, daz vnser muter durich ir sei vnd durich vnsers vater sei dem gotshavs datz Raitenh hat gegeben vnd daz auch wir von dem gotshaus genomen haben, als oben genant ist, so haben wir abbt Ch vnd dem goteshaus datz Raitenhaslah fvr aigen gegeben daz vor genant gut datz Altsperig, also daz wir niht auznemen noh acher noh holtz noh wis noh wazzer noh nihtes, daz wir da haben oder ie da gewunnen, an dreizich phenning geltes, die gehorent ze selgeraet zu des heiligen gaistes alter datz Purchusen, mit der beschaidenhait vnd mit dem gedingen, ob wir Otto vnd Hainr die prvder von Ror vor vnser frowen tvlt ze der lihtmisse, di schirst chomt, vnd vondanne vber ain jar dem goteshaus datz Raitenhaslah widergeben daz gut, daz wir von im genomen haben, so sol daz gut datz Altsperig allez ledichlichen wider an vns gevallen alsam e. Vber dise sach alle hat abt Ch vnd die sammvng vonRaitenh gesatzet an vnser beschaidenhait vnser mvter frowen Alhaiden vnd an mich Otten von Ror, swaz wir si haizzen geben vmb daz gvt minner oder mer, di selben schiedvng svln auch wir tvn vor vnser frowen tvlt ze der lihtmisse, di schirst chomt. Stiribt aber vnser ainz in der frist, des got nihten geb, so sol iz der schaiden, der da lebent ist. Vnd ze ainem vrchvnd vnd zerstaetigvn dirre sahe geb wir abt Ch vnd der sammvng disen brief versigelten mit vnserm insigel. Dirre brief ist geben an der ainliftausent magd tag des jares, do von vnsers herren purt waren tausent jar vnd zwaihundert jar vnd siben vnd ahtzig jar. Vber dise rede alle so setzen vnd saphen vnd schaiden wir Otte von Ror vnd mein hertzen libiv muter frowe Alhait mit des abbt Ch vnd der sammung datz Raitenh, ob ich Otte vnd mein mvter pediv sterben vor liehtmisse, div schirist chomt, daz danne herr Vlrich von Seifridesdorf schidman sei an vnser stat auf sein triwe vnd auf sein gewizzen. Dirre sache sint getzivge: Meingoz von Vberaecher, Vl Chalp, Ch dev richter, Lvd der Swaentener, Al der propst, Frid der Haller, Ortib vnd Fr di Anichen, Herinrich, Seibot Zink, Ch Forstel, Ot der huter vnd ander erberiger leut genunch."}
{"text": "Ich Gotfrit der Edlinch vnd ich Margret sein hausurowe vnd ich Nichlas der Edlinch sein bruder Wir vergehen vnd tvn chvnt allen den, die disen brief lesent oder horent lesen, die nv lebent vnd hernach chvnftich sint, vmb vnser Lehen, daz da leit ze Staemestorf, ze velde vnd ze dorffe, daz wir ze Lehen gehabt haben von dem Edeln Hochgeborn fursten Hertzoge Albrechten ze Osterreich, ze Steyr vnd ze Chernden, vnd der die aygenschaft desselben vnsersLehens gegeben hat den erbern gaestlichen vrowen datz sant Chlarn ze Wienne, daz vns dieselben gaestleichen vrowen datz sand Chlarn daz vorgenant Lehen ze rechtem Purchrecht verlihen habent vnd es auch von in ze rechtem Purchrecht enphangen haben, also daz wir, oder swer dazselbe vnser Lehen nach vns besitzet, furbaz alle iar davon dienen svln Ewichleichen den gaestleichen vrowen datz sant Chlarn vnd allen irn nachchomen Sechtzehen wienner phenninge an sant Gorgen Tage ze rechtem Purchrecht vnd nicht mer. Vnd daz disev sache fvrbaz also staet vnd vnzerbrochen beleibe, vnd wand wir selber nicht aigener Insigil haben, darvmb so geben wir In disen brief zv einem warn vrchvnde vnd zv einer ewigen vestnvnge diser sache versigilt mit des erbern Ritter Insigil hern Chvnrats des Nuzdorffer vnd mit vnsers Pruder Insigel Albers des Edlings vnd mit Hainreichs Insigil des Pergmaisters von Staemeinstorf, die wir des gepeten haben, daz si irev Insigil zv einem gezeuge an disen brief gehangen habent. Diser brief ist geben ze Wienne nach Christes gepurt drevtzehenhundert iar darnach in dem zway vnd viertzgisten iar, des naehsten Maentages vor dem auffert Tage vnsers Herren."}
{"text": "Ich Engeldiech von Chreuspach unnd ich Hedwig sein haussfraw, wir veriahen unnd thuen kundt allen den, die diesen brief lesen oder horen lesen, dass wir mit guetem willen unnd mit verdachtem muet unnd mit gesambter hand zu der zeit, do wir es wol gethuen mochten, unnd mit unnsers pergherrn hand herrn Johannsen von Manswerd, zu den zeit obrister kellermaister der herzogen in Osterreich, recht unnd redlich gemacht unnd gegeben haben unnser tochter, Schwester Alheiten zue Sanct Laurenzen zu Wien, drey pfundt Wiener pfenning gelts purckhrechts auf unnserm Weingarten, der da leit zu Paden an dem Kaltenberge unnd haisset der Herzog, also mit ausgenommener rede, dass man ir die drey pfundt gelts purchrechts nach unnser baider todt von dem ehegenannten Weingarten alle jahr dienen soll, wer den nach unns besizet, zu dreyen zeiten in dem jahr, ain pfundt zu weynachten, ain pfundt an sanct Georgen tage unnd ain pfundt an sanct Michaels tage, mit allem dem nuz unnd recht, alls man annder purckhrecht in der statt zu Wien dienet, unz an iren todte. Unnd nach ihrem todte, so sollen dan die drey pfundt gellts purckhrechts ab dem ehegenannten weingarthen ledig sein ohn allen krieg. Were aber, dass wir den vorgenannten weingarthen vor ehehaffter noth verkhauffen musten, da soll unns unnser tochter, die ehegenannt schwester Alheidt, nicht an irren unnd soll auch sie dan kain purckhrecht auf demselben weingarthen nicht haben. Man dienet auch von demselben Weingarten alle jar ainen aimer weins zu perckhrecht unnd nicht mehr. Unnd daruber so geben wir unnser tochter, schwester Alheiten, diesen brief zu ainem urkhund unnd zu ainem gezeuge, versieglet mit unnser beeder insieglen unnd mit unnsers perckhherrn insiegl des vorgenannten herrn Johannsen von Mansswerde, der dieser Sachen gezeug ist mit seinem insiegl. Dieser brief ist geben nach Christus geburth dreyzehenhundert jahr, darnach in dem drey unnd dreissigsten jahre, an sanct Martins tag."}
{"text": "Ich Vlreich von Dornech vergich vnd tvn chunt allen den di disen prief lesent oder horent lesen, die nv lebent vnd her nach chvnftig sint, daz ich wol verdachtem mvt meins selbs vnd mit gvtem willen vnd gvnst vnd mit gesampter hant meiner hausvrowen vron Margreten vnd mit gvtem willen aller vnser erben zv der zeit da ich iz wol getvn mocht, han verchaufft meins rechten aygens an vier phenning ainlef schilling phenning gelts, di ligent dacz Prvnn auf fvmf hofsteten, vnd die vorgenanten phenning di dient man an zwain tagen an sant Jorgen tag halb vnd an sant Michels tag halb, daz gut allez, alz iz vor benant ist, daz han ich verchauffet vnd gegeben den ersamen vnd den geistlichen vrowen der Aptessinn vnd der sampnvng dacz sant Bernhart vmb vierczehenthalb phvnt wienner phenning vnd vmb ein phvnt ze leitchauffe meiner e genanten hausvrowen der ich aller recht vnd redleich gewert pin, vnd han ich auch daz selb gvt allez mit sampt meiner e genanten hausvrawen vron Margreten, vnd mit ir prudern Fridreichen vnd Vlreichen ledichlichen aufgegeben den vor genanten vrowen dacz sant Bernhart mit allem dem nucz vnd recht, vnd ich iz in rechter aygenschaft gewer her pracht han, vnd alz mir iz mein sweher, her Heinreich der Grvenpech zv meiner hausvrowen vron Margreten seiner tohter gegeben hat, also daz si da mit fvrbaz allen ieren frvm schaffen sollen mit verchavffen, mit verseczen oder geben, swem si wellen an allen iersal. Ich lob in auch mit samt meinen vorgenanten swagern Fridreichen vud Vlreichen daz e genant gvt allez ze vreyen vnd ze schermen fvr alle ansprach, als aygens recht ist vnd dez landez gewonheit in Osterrich. Vnd vvber di sach alle so giw ich Vlreich von Dornach den vor genanten vrowen dacz sant Bernhart disen prief zv einem offen vrchvnd vnd zv einem waren geczevg diser sache versigelten mit meinen insigel vnd mit dez edlen herren hern Stephans von Meyssaw insigel, der obrister Marschalh ist in Oesterrich. Dez sint geczevg her Engelprecht von Grub, Levpolt von Drokendorf, Dvrinch der Wislaher vnd ander frvm levt genuch, den dise sach wol chvnt ist. Diser prief ist gegeben dacz sant Bernhart, da man raitte von Christes gepurt dreuczehen hundert Jar, darnach in dem sechs vnd dreizzigisten iar an den ainlef tausent magt tag."}
{"text": "Ich Herman der Gratzer vnd ich Alhait sein Haussvrowe wier veriehen vnd tuen clumt offenleichen an disem prief allen den, di in sehent oder horent lesen, di nu lebent oder hernach chunftig sint, daz wier mit verdahtem muet vnd mit gemainem rat vnserr pesten vreunt vnd mit gesamter hant vnd guetleichem willen aller vnserr erben gegeben haben ledichleich ze ter zeit, vnd wir iz wol getuen mohten, dem goteshauss ze walthausen ze einem Selgeraet, da man vnser paider iartag ierchleich vmb begen schol mit geistleicher ordenung in demselben goteshauss, vnsers rechten aigens zwo hueb mit all dem recht vnd mit alle dem nutz versucht vnd vnuersucht, vnd wir dev paidev guet emalen inn gehabt, ledichleich in rechter aigens gewer allen sein frum damit ze schaffen, ze versetzen, ze verchauffen oder gewen, swem daz egenant goteshauss ze walthausen well . desselben guetes schull wier rechter gewer vnuerzogenleich sein des vorganten goteshauss ze walthausen an all der stat, vnd im des not ist, nach des landes recht in Oesterreich . derselben hueb leit ainev in der pharr ze Munspach pei chlengrueb vnd haizzet auf der oed, dev ander in der pharr datz sand Jorigen vnd haizzet datz prukk, von derselben hueb ze prukk schullen di herren des goteshaus ze walthausen all iar dienen dem goteshaus ze Paungartenperig an sand Mychels tag zehen wienner phenning auch ze einem Selgeraet. Daz dem vorgenanten goteshauss ze walthausen di wandlung, als vorgeschriben stet an dem prief, furpaz staet vnd vnuerchert beleib, dar vber ze einer gewissen vrchund vnd ze einem waren gezeug, seind wier aigens Insigels nicht enhaben, geb wier den prief versigelt mit hern Jansen insigel von Chappell vnd mit hern Albers insigel von volchenstorf vnd mit hern Hadmares insigel von volchenstorf. Der sachh sint gezeug her hertneid der Chuliber, her Ott sein Sun, Dietreich der vorel, Sighart der Richter ze grein, Marichart der alt richter; dietreich der rukloes puriger ze grein, hainreich der pair ze werfenstain vnd Christan sein Sun vnd ander piderb laeut genueg. Der prief ist gegeben, do von Christ gepuerd ergangen waren dreutzehen hundert iar, darnach in dem Neunzehenten Jar an dem phingst abent."}
{"text": "Allen den, die disen brief an sehent oder horent lesen, kund ich Andres von Marmles vnd Vlrich Manus vnd vergehent des offenlich an disem brief, daz wir vns an vnsrer elichen wirtennen fro Annen vnd Nesen Symans sailgen Straiffes tohteran stat mit Johansen, Otten, Albrehten vnd Elsbeten iren elichen geswistergitten willeklich vnd gern mit guter vorbetrahtung entzigen haben vnd verzihent mit disem brief alles des rehten vnd ansprach, so wir oder vnser erben iemer zu der burg oder an die burg ze Kaphenstain vnd den zwain stadeln, so dar zu horet, vnd zu den akkern, so der edel herr herr Donat sailig von Fatz zu der selben burg gelihen hatte, vnd hant dar vmb mit den obgenanten Johansen, Otten, Albrehten vnd Elsbeten von der edelen frowen fro Kungunt von Fatz grafin von Tockenburg vierzig Curwalscher marken enphangen. Wir hant och gelobt, diser ding wer ze sinne an gaischlichem vnd an weltlichem geriht nah reht, wa sin der edel vnser gnadiger herr graf Ffriderich von Tockenburg oder sin erben notdurftig sint. Vnd des ze warem vnd offem vrkund aller diser ding so henkent wir die obgenanten Andres von Marmles vnd Vlrich Manus vnseru aigen insigel offenlich an disen brief. Dar nah vergehent wir die obgeschriben Johans, Otte, Albreht vnd Elsbet, daz wir vns och entzigen habint vnd verzihent mit disem brief alles rehten vnd ansprach, so wir zu den obgenanten burg vnd gutern hatten, in aller wis, als vorgeschriben ist. Ich der obgenant Johans Straif hab och gelobt, wer ze sinne diser ding fur mich vnd minu geswistergit, vnd daz alles daz war ist, daz an disem brief von vns geschriben ist, vnd stait belib, so bindent wir die obgenanten Joh., Otto, Albr. vnd Elsbet vns vnder Andres von Marmles vnd Vlriches Manus insigel, won wir aigener insigel nut enhabent, es alles stait ze halten. Dis beschah vnd ward ch dirr brief geben ze Kublins, do man zalt von gottes geburt druzehenhundert jar, dar nah in dem ainvndfunftzgosten jar, ze ingandem aberellen."}
{"text": "Wir Chunrat von gotes genaden abpt ze Tegernsewe, Chunrat dechant und aller convent des selben gotzhaus verjechen und tuen chunt offenwar mit dem brief allen den die nu lebent oder chunftig sind, umb alle die chrieg und stoezz di zwischen uns an ainem tail und zwischen des erbern geistleichen herren hern Vlreichs brobst ze Sand Poelten und seines conventz da selben an dem andern tail gewesen sind unz auf disen heutigen tag von des weinzechentz wegen auf unsern weingarten gelegen in der Wochawe, daz wier der selbe chrieg und stoezz uetwillichleichen und mit guetleichem willen gegangen sein hinder den erwierdigen geistleichen herren hern Vlreichen den abt voen dem Choetweig, also swaz der von seinen trewen daruber spraech, minne oder recht, das wier daz alles genzleichen stet haben wellen und sullen an alle chrieg und ierrsal. Nue hat er ge sprochen, daz wier unser zwo peunt di obern und die nidern gelegen in der Wochawe bei Anger di do stoezzent an den Nidern weg an ainem tail und an den Mitter weg an dem andern tail neben des obgenanten geistleichen herren hern Vlreichen brobst und des conventz ze Sand Poelten weingarten und die auch gelegen sind hinder unserm hof ze Jewching fuerbas ewichleichen ledig und vrei haben sullen vor allem zechent, wier pawn di selb mit unsern phenningen, wier verchaufens oeder swem wier die lazzen. Er hat auch gesprochen, das wier in furbas ewichleichen von unsern zwain weingarten gelegen ze Anger die an unser ob genanten zwo peunt stozzent, und auch von allen unsern weingarten gelegen in der Wochawe, swie die genant sind, an alle widerred rechtichleichen zechent geben sullen wir oder wer di selben weingarten von unsern wegen inne hat. Auch hat der egenant erwierdig geistleich herre der abt von dem Chotweig gesprochen, daz aller schad der auf den obgenanten chrieg gegangen ist, wie sich der vergangen hat oder wie der genant ist, auf baiden tailen genzleich ab sulle sein furbas ewichleich an alle ansprach. Dar uber ze ainem warn urchund allez daz stet und unzebrochen ze halden das oben geschriben ist, geben wier in disen brief versigelten mit unsern anhangenden insigeln. Das ist geschechen da nach Christi gepurd ergangen waren dreuzehen hundert jar und dar nach in dem ain und sechzkistem jar, an sand Mychels tag."}
{"text": "Ich pruder Heinreich von Castel, Cumentevr zv Mevrperg vnd an des Maisters stat zv Osterich vnd zv Steyr vergich vnd tvn chunt allen den, die disen prief lesen, horen, oder sehen, daz ein Chrick gewesen ist, vnd auch lange gewert hat zwissen dem erbern Manne probst Perhtolden von Neunburg vnd pruder Heinrichen von Prunsendorf Cumentevr ze Wien des Ordens sende Johans vm zwen Emmer weins vnd zwen phenning, di im der vorgenant Probst Perhtold solt gedient haben von iar ze iar vnd dem Hovs ze Wien auf sende Michelstag Perchrechtes von der Pevnt auf dem Nuzpach, vnd des er nicht getan hat vnd mang iar vnd tag versezen hat. Daz derselbe Chrick also zwissen in verrichtet ist, daz der vorgenante Probst Perhtold dem vorgenanten pruder Heinrichen von Prunsendorf, vnd dem hovs ze Wien peschaiden hat zwen Emmer weins pergrechtes vnd zwen phenning ewichleichen ze dien von einen weingarten ze Grincingen in dem Luzzen, der do ist des Paltrams auf der slachstuben. Des sint gezeugen Pruder Thomas der Chelner von Neunburg, Johannes von Nuzdorf, Rudger von der heiligen stat vnd ander erber Levt vn daz daz allez stete peleibe vnd vnzeprochen, dar vber gib ich dem vorgenanten probst Berchtold disen gegenburtigen prief versigelt mit des Convents Jnsigel zv Mevrperg. Der prief ist gegeben ze Wien in dem Hovs ze send Johans, Do noch Christes gepurt ergangen waren Tausent jar Drevhundert jar, vnd do noch in dem viercehtem Jare."}
{"text": "Ich Walchuen der Weizz vnd ich Fridreich der Weizz, wir payd prueder, wir veriehen vnd tun chunt allen den, di disen prief sehent oder horent lesen, di nu lebent oder her nach chunftich werdent, daz wir vnsern acher, der gelegen ist in dem Stainpozz, habent geben mit wol bedahtem muet vnd mit guetleihem willen aller vnser erben zue der zeit, do wir ez wol getun machten, zue der ewigen mezz, div gestift ist zder pharr for vnser fraun alter in der abseiten stathalp, also beschaidenleich, daz wir von dem vor genanten acher raihen vnd gebn schuln ain phunt phenning geltz alle jar an sant Michelstag, vnd wir den acher auch inne haben schuln die weil wir payd prueder leben, vnd wann wir niht ensein, so schol der vor genant acher beleiben zue ainem ewigen selrat pey dem vor genanten alter. Daz diseu red also stat vnd vnuerchert beleib, dar vber geb wir egenanten tzwen prueder disen prief zue ainem sichtigen warn getzeug versigelt vnd bestat mit vnsern anhangunden insigeln. Vnd zue ainer pezzerr sicherhait mit dez erbern manns insigel Perchtolt Scheffoltz, der diser mezz anhefer ist gewesen vnd mit dez erbern manns insigel Vlreichs dez Funfchircher zue den zeiten statrichter ze Ens. Der prief ist gegeben do von Christes gepurt sint ergangen dreuzehen hundert jar dar nach in dem funftzgisten jar dez nahsten sunntags nach den ostern."}
{"text": "Ich fridreich gehaizzen pendel tyn chvnt allen den, di disen prief lesent oder horent lesen, daz ich mit gvtem willen vnd mit gvtem rat meiner hausvrowen vron Annen vnd aller meiner erben vnd auch vreunt zv der zeit, da ich iz wol getvn mocht, han verchauft meins aygenhaftes gutes ain vnd dreizzig meczen chorns vud ain vnd fvmfczig meczen habern, vnd ainlef schilling phenning geltes an sant Gorgen tag, di da ligent dacz Fuenveld auf einem hof vnd auf einem lehen vnd auf einer hofstat den geistlichen vrowen vron Elzpeten der Aptessinn vnd der samnvng dacz sant Bernhart vmb vier vnd sechczig phvnt wienner phenning, der ich recht vnd genczlich gewert pin mit allem dem recht, vnd ich ez vnd all mein vorvodern her pracht habent in aygens gewer ze veld vnd ze dorf versuecht vnd vnversucht, vnd loben in di selben gult ze schermen vnd ze vrein fvr alle ansprach nach dez landez recht in osterrich, waz in dar an ab gieng, der vor benanten samnung, daz schullen si haben auf allem dem, daz ich vnd mein vater Wernhart der Pendel haben in Oesterrich. Vnd daz disev wandlung stet vnd vnzebrochen beleibe, so giw ich den e genanten vrowen dacz sant Bernhart disen prief verinsigelt mit meinem insigel, vnd mit meins herren hern Stephans von Meyssaw vor dem der chauf ist ergangen, mit meins ee genanten Vater insigel Wernhartez pendel vnd Albertz von Marcharsdorf, mit dez willen iz geschehen ist. Geczevg dicz dinges sint her Lewtwein vnd her Vlrich di Grunpechen vnd Gotschalch der ze Horn richter ist vnd Reinbot sein pruder vnd ander pider leut genvg. Dicz dinch ist geschehen, vnd diser prief ist gegeben da man von Christes gepurt raitte dreuczehen hvndert vnd in dem siben vnd zwainczigistem iar an der zwelifpoten tag Symonis et Jude."}
{"text": "Wir Cuno von gottes gnaden abt des gotzhuses ze sant Gallen, dz an alles mittel zu gehort dem stul ze Rome, tun kunt vnd veriehent offenlich mit disem brief allen den, die in ane sehent lesent oder horent lesen, dz fur vns kament die fromen erbern Heintz vnd Walther von Hunwil gebruder vnd offnotent da vor vns vnd sprachent, dz der kelnhof die vogtye vnd dz meyer ampt ze Kollikon mit twingen vnd bannen vnd och alle die lut, die in den selben twing ze Kollikon hortent, von vns vnd vnserm gotzhus ir recht lehen warint, vnd battent vns ernstlich, dz wir inen den obgenanten kelnhof vogtye vnd dz meyer ampt mit twingen vnd bannen vnd och die lut, die in den twing hortent, lihent vnd lihen woltent. Da erhortent wir ir bett vnd lihent vnd habent inen gelihen gemeinlich vnd vnuerscheidenlich die vorgeschribnen lut vnd goter ze rechtem lehen, mit dem geding vnd in dem rechten, wz wir vnd vnser gotzhus dar an vnd dar zu rechtes habent, dz vns dis lihen dar an vnschadlich sin sol. Des ze warem offem vrkund habent wir vnser insigel offenlich gehenkt an disen brief. Geben ze Wil in vnser stat an der nasten mittwochen nach mittervasten, do man zalt von gottes geburt tusent druhundert sibentzig vnd acht jare."}
{"text": "Wir Stepfan von gots genaden pfallentzgraf ze Ryn, hertzog ze Beirn, veriehen an disem brief und tun chunt allen den, di in sehent oder hoerent lesen, daz wir mit unserm lieben herren und gevatern hern Chvnraden ertzbischolf ze Salzburch, legat des stules ze Rom, mit unsers lieben bruders dez edeln chuenig Otten von Vngern wizzen, gunst und willen ueber ein und in soelich saetz chomen sin und loben mit guten trewen, daz im und den seinen, land und laeuten und sinen gemerchken von unsern steten und von unsern vesten und gemerchken und von unsern lauten, der wir gewaltich sin, dhein ungemach noch dhein schade iht wider var und tun auch in dez sicher an gevaerde mit disem brif an als vil. Swelher unser dise saetze und dise sicherhait niht lenger haben noch behalten wold, swenne er si dann wider beutet hintz Burchavsen oder wir hintz Saltzburch, so sol ez dannoch nach dem selben widerbot, swenn ez wirt ze wizzen getan beidenthalben in gantzem fride und in gantzer sicherhait vier gantz wochen sten als ez vor in denselben ssetzen gestanden waz. Waer auch daz wir unser triwen und unsers geluebdes in der zeit werden gemanet von unsern aidegenozzen, einem oder mer, ob wir den geholfen sin auzzerhalb unserr gemerchen, di uns anhoerent, damit chomen wir niht wider dise saetze, di hie verschriben sind. Darueber diser saetze und diser sicherhait ze einem waren urchuende geben wir dem vorgenantem unserm herren und gevatern hern Chvnrat bischolf von Saltzburch disen brif versigelten mit unserm insigel. Der brief ist gegeben ze Landshuot, do man zalt von Christes geburtte dreuzehen hundert iar in dem ahtem iar darnach, dez fritags in der pfingstwochen.S."}
{"text": "Allen den, die disen brief ansehent lesent oder horent lesen, kunde ich Johans Bruning von Bernang im Rintal vnd vergich offenlich an disem brief fur mich vnd min erben, das mir der beschaiden Cristan Hagg von Bernang im Rintal allu sinu reht, so er hatt an dem gut, das man nemmt Dietrichs gut von Ennwille, gelegen ze Bernang im Rintal, das ainhalb stosset an Jacli Berschis gut vnd anderthalb an das vallentor, das selb gut sin reht walderbzinslehen was von dem spital der siechen ze sant Gallen, reht vnd redlich ze koffenn geben hatt vmb zwelf pfunt pfenning funf schilling pfenning minder guter vnd genamer Costentzer munse. Ich vergich och, das mir der selb Cristan Hagg das vorgeschriben gut, das man nemmt Dietrichs gut von Ennwille mit hus hofstat vnd hofraiti vnd mit aller zugehorde dafur vnd in dem rehtem ze koffenn geben hat, das da von vnd darab dem vorgeschriben spital ze sant Gallen iarklich vnd ewiges zinses gat vnd gan sol, als hienach beschaiden ist an disem brief. Ich vergich och, das mir der selb Cristan Hagg allu sinu reht an dem vorgeschriben gut, das man nemmt Dietrichs gut von Ennwille, mit hus hofstat vnd hofraiti vnd mit allen zugehorden vfgeben vnd zu minen handen braht hat mit des selben spitals pfleger handen vnd das mir der selb spital das selb gut mit allen rehten vnd zugehorden reht vnd redlich verlihen hat ze ainem rehten walderbzinslehen vmb ainen staten zins mit solicher beschaidenhait vnd gedinge, das ich vnd min erben, ob ich enbin, das vorgeschriben gut mit hus mit hofstat mit hofraiti vnd mit aller zugehorde in eren vnd vnwusteklich haben vnd niessen sont, vnd sollin wir den vorgedahten pflegern vnd iren nachkomen zu des vorgedahten spitals handen vnd dem selben spital aller iarklich ie ze sant Gallen tag von dem selben gut zehen schilling pfenning guter vnd genamer Costentzer munse vnd sehs hunr ze rehtem iarklichem zinse an furzug vnd an allen des selben spitals schaden geben vnd rihten. Vnd des alles ze offemm waren vrkunde vnd ze ainer staten sicherhait aller vorgeschribner dinge so han ich der obgenant Johans Bruning erbetten den erbern beschaiden hern Cunrat den Engler ze den ziten lutpriester ze Bernang im Rintal, das er sin insigel fur mich gehenkt hat an disen brief, vnder das selb insigel ich mich vnd min erben vnd nachkomen willeklich gebunden han aller vorgeschribner dinge vnd gedinge, won ich aigens insigels nit hatt. Ich der selb Cunrat Engler lutpriester, als vorgeschriben stat, vergich offenlich, das ich von bette des obgenanten Johansen Brunings min insigel fur in gehenkt han an disen brief mir vnd minen erben gantzlich vnschadlich. Dirre brief ist geben ze sant Gallen an sant Johans abent des Toffers ze sunnwenden in dem iare, do man von Cristus geburt zalte druzehen hundert jar vnd darnach in dem aht vnd ahtzigosten jare."}
{"text": "Wir die stett Regenspurg vnd dar zu des hailigen Romschen richs stette gemainlich Auspurg, Vlm, Costentz, Ezzlingen, Rutlingen, Rotwil, Wile, Vberlingen, Memmingen, Bibrach, Rauenspurg, Lindow, Phullendorff, sant Gallen, Kemphten, Kouffburren, Lutkirch, Isni, Wangen, Rotenburg vff der Tuber, Nordlingen, Dinkelspuchel, Hall, Gemund, Hailprun, Winphen, Giengen, Winsperg, Boppfingen, Aulun, Buchorn, Wil in Turgow vnd Buchow, als wir den bund mitainder halten in Swaben, bekennen vns vnd veriechen offenlich mit disem brief vnd tugen kunt allen den, die in ansechen lesen oder horend lesen, vmbe daz, daz alle redlich vnd gerecht sach gefurdert vnd gesterkt vnd alle vnredlich vnd vngerecht sach nidergedrukt vnd dest baz gewent werden, dar vmbe vnd och daz alle pilgri koufflut vnd kouffmanschatz lantuarer gest wittwen waisen gotzhuser vnd ander gaistlich lut geschirmt werden vnd dest bas bi gemach beliben, so haben wir vns gar beratenlich mit guten fursetzen vnd rechter bekantnuzz nach rat aller vnser rat vnd guten frunden got ze lob dem hailigen Romschen rich ze nutz vnd zu eren vns selb vnd gemainem land zu frid vnd ze gemach zu den edlen hochgebornen herren grauf Eberhart von Wirtenberg vnd grauf Vlrich von Wirtenberg sinen sun vnd och zu den hobtluten der gesellschaft mit dem Leowen ze Swaben vnd die vnder dis hobtlut mit namen grauf Hainrich von Montfort herre ze Tettnang, den vorgenant grauf Vlrich von Wirtenberg vnd grauf Fridrich von Zolr von der Hochen Zolr gehorend vnd och zu den hobtluten der gesellschaft mit sant Wilhalm vnd zu den hobtluten der gesellschaft mit sant Georien vnd och zu allen den herren rittern knechten, die in den selben drin geselschaften sind vnd die gesellschaft tragend, vnd och zu allen iren dienern stetten vnd schlossen vnd als die in den riuieren vnd kraissen gesezzen vnd gelegen sind von dem vrfar zu Spir ennot Rins vff gen Straussburg vnd von Straussburg vor dem gebierg vff gen Basel vnd von Basel ennot Rins vff gen Bregentz vnd von Bregentz vor dem gebierg gen Munchen vnd von Munchen bis gen Ingelstat vnd von Ingelstat bis gen Aichstetten vnd von Aichstetten bis gen Regenspurg vnd von Regenspurg bis gen Amberg vnd von Amberg bis gen Eger vnd von Eger bis gen Koburg vnd von Koburg bis gen Swinfurt vnd von Swinfurt bis gen Miltenberg vnd von Miltenberg bis gen Haidelberg vnd von Haidelberg wider bis gen Spir in daz vrfar an ainem tail vnd och zu dem durchluchtigen hochgebornen fursten vnserm gnadigen herren hertzog Lupolt von gotz gnaden hertzog zu Ostenrich ze Stir ze Kernden vnd ze Krain vnd grauf zu Tirol vnd margrauf zu Terfis vnd zu sinen landen Elsaz Brisgow Suntgow Argow Turgow Kurwalchen vnd Swaben an dem andern tail ietzo willentlich tugentlich vnd vnbezwugelich verstrikt verphlicht vnd verbunden haben vnd verbinden och vns mit kraft ditz briefz mit guten truwen vnd geswornen aiden hinnan bis vff den obrosten tag ze wichennechten, der aller schierost kumpt, vnd dannan hin ain jaur daz nechst in getrulich allez daz zu halten ze laisten vnd ze vollfuren, als hie nach an disem brief begriffen vnd verschriben stat, an alle argenlist vnd geuerd. By dem ersten, war daz yeman, wer der war, die vorgenanten vnser herren von Wirtenberg oder die hobtlut der driger gesellschaft oder dehain die herren ritter oder knecht, die dar inne sind oder dehain ir aller diener vnd die och disen bund gen vns gesworen hand, oder dehain ir stett burger oder arm lut ald den vorgenanten vnsern herren von Ostenrich oder sin lantvogt oder diener vnd die disen bund her wider vmb gen vns vnd gen den vnsern gesworen hand, es waren herren ritter oder knecht oder dehain ir stett burger oder arm lut in riuieren vnd kraissen, als daz hie vor begriffen vnd verschriben ist vnd och in zit diser verbuntnuzz angriff oder beschedigote mit mord mit brand mit roub oder mit vnrechtem widersagen, des sollen vnd wellen wir vorgenanten stett vnd die vnsern in vnd den iren getrulich vor sin vnd och dar zu getrulich beraten vnd beholffen sin, wenne oder als bald wir dez innen oder gewar werden oder von in ald von den, den der selb schad widerfaren vnd beschehen war, dar vmb ermant wurden zu frischer getat mit nachilen mit geschrae vnd och mit allen andern sachen, die dar zu gehorend, von ainem mittem tag bis an den andern ze gelicher wise, als ob vns selb solicher schad wideruaren vnd beschehen war, an alle geuerd. War dz solich sach also gestalt oder geschaffen waren, daz si zu frischer getat nicht solten oder mochten erobert oder vssgetragen werden, war es denne, daz div sach die egenanten vnser herren von Wirtenberg oder die gesellschaft oder die iren vnd die zu dem selben tail gehorend, als vorgeschriben stat, ainig angieng, so sullen der oder die selben, den der schad widerfaren ist, die sach bringen mit klag an die selben vnser herren von Wirtenberg vnd an die hobtlut der gesellschaft, vnd dunket denne die vnd erkennent sich daz vff ir aid, daz dem vnrecht beschehen si, so sullen vnd mugen si die sach bringen mit klag an vns vorgenanten stett dez bundez vnd och vns dar vff manen vmb hilf mit ir erber bottschaft vnd briefen gen Vlme in die stat, so sullen wir in denne funfftzig erber mit spiessen ze rozz wolerzugter lut an geuerd vff vnser selbz schaden kost vnd verlust schiken vnd senden an die stett, die si vns denne benempt vnd verkunt hetten, an alle geuerd, ez war denne, daz si mit willen gernne minder volkz nemen vnd von vns haben wolten, die sullen wir in auch senden, vnd sullen och schaffen, daz die selben vnser spiess in den nechsten vierzehen tagen nach ir ermanung gentzlich von hus vssgeritten vnd geschaiden sien vnd och vollriten an die stett, die vns denne benempt vnd verkunt sind an alle geuerd vnd die och in sullen gehorsam sin anzegriffen vnd ze beschedigen vnd mit den si solich sach erobern mugen, si best mugen, an alle geuerd. Gelicher wis gieng solich sach an den vorgenanten vnsern herren von Ostenrich oder die sinen, die zu sinem tail gehorend, als vorgeschriben stat, so sullen der oder die selben, den solicher schad vnder in beschehen ist, die sach bringen mit klag an den vorgenanten vnsern herren von Ostenrich, ob er in landes ist, oder ob er in landes nicht enist, an sinen lantuogt, vnd dunket denne den selben vnsern herren von Ostenrich, ob er in landes ist, bi sinen furstlichen truwen vnd gnaden vnd erkennet sich och dez mit sinen raten, oder sin lantuogt an siner stat, ob er in landes nicht ware, aber mit des selben vnsers herren von Ostenrich rat vieren oder mer den nechsten bi in, die si dar zu gehaben mugen vff ir aid, daz dem vnrecht beschehen si, so sullen vnd mugen si die sach bringen mit klag an vns vorgenanten stett vnd vmb hilf manen gen Vlm in die stat, als vorgeschriben stat, vnd sullen wir in denne och funfftzig erber mit spiessen schiken vnd senden an die stett, die vns denne benempt sind, vnd in solicher frist vnd zilen vnd in allem dem rechten, so vor geschriben stat, an alle geuerd, es war denne, daz si och mit willen gernne minder nemen. War aber, daz solich sach baid vorgenanten tail ze maul angend wurd, daz sullen si vns aber verkunden gen Vlme in die stat, als vorgeschriben stat, vnd sullen wir denne ieglichem tail besunder funffzig spiess schiken vnd senden an die stett vnd in aller der wise, so da vor begriffen vnd verschriben ist, an alle geuerd, vnd sullen och mit namen baid vorgenanten tail der vorgeschriben herren vnd gesellschaften vnd och des vorgenanten vnsers herren von Ostenrich, welhem tail wir denn vnser volk geschikt hetten, schaffen vnd bestellen, daz vnserm volk in iren stetten vnd schlossen redlicher vailer kouff, so in dar inne geburt ze ligen, vmb ir phennig vnd gelt geben werd an alle geuerd. War aber, daz solich sach aber also gestalt oder geschaffen waren, daz ir ieglichs der zwaiger tail der obgenanten fursten herren vnd gesellschaften die sach mit funfftzig spiessen nicht erobern noch vssgetragen mochten vnd daz si baid oder der ain tail vnser hilff furbaz bedorften, daz sol ieglichs tail vnder in, wedren daz denne angieng, vns stetten aber verkunden gen Vlm in die stat vnd och dar vff manen vmb hilf, so sullen wir denne nach der selben ermanunge in den nechsten vierzehen tagen vngeuarlich die fvnf man, daz sind Hans Gossenbrot von Auspurg, Lutz Kraft von Vlme, Vlrich Habich von Costentz, Itel Humppis statamman zu Rauenspurg vnd Wernnher Hurnbog von Rutlingen beschiken vnd besenden gen Vlm in die stat. Also war, daz div sach angieng die vorgenanten von Wirtenberg vnd die gesellschaften vnd die zu dem selben tail gehorend, so sullen si zu den vorgenanten funf mannen vier man vsser den funfen, daz ist grauf Rudolf von Sultz, her Gebhart von Rechberg, hern Wilhalm von Rechberg von Hochen Rechberg, hern Hainrich der schenk von Giren vnd Hainrich der truchsezz von Hefingen hofmaister des vorgenanten vnsers herren von Wirtenberg, welich si denne dar vzz wend vnd aller best gehaben mugen, zu vnsern funffen setzen vnd geben. Gieng es aber den vorgenanten vnsern herren von Ostenrich an vnd die zu sinem tail gehoren, so sol er oder sin lantuogt an siner stat vier man vsser den funfen, daz ist hern Walther von der Alten Klingen an friger herr zu disen ziten lantuogt dez vorgenanten vnsers herren von Ostenrich, hern Hans von Bodmen der alt, hern Ludwig von Horenstain, hern Mantz von Horenstain ritter vnd Hainrich von Randegg vogt ze Schafhusen, welich si denne dar vzz wend oder aller best gehaben mugen, zu vnsern funfen och setzen vnd geben, also daz allweg der clagent tail vier vnd der helffent tail funff da bi haben sullen, von welhem tail daz beschach vnd wedren tail div sach also angieng oder angend wrd, des selben tails vier man vnd vnser funf man, die dar zu geordnot sind, als vorgeschriben stat, sullen zu samen sitzen ze Vlme in der stat vnd da hilf anlegen vnd schephen nach dem, als denne div sach an ir selb gestalt ist, vnd wie oder waz hilf si gemainlich oder mit dem merren tail vff ir aid schephen erkennen oder zu rat werden, mit der selben hilf sullen och wir dem selben tail, den daz angat, getrulich zuziechen beraten vnd beholffen sin ze gelicher wise, als ob daz vnser selbz sach war vnd vns selb widerfaren vnd beschehen war, an alle geuerd, als lang, bis daz solich sach gentzlich erobert vnd vssgetragen werden an alle geuerd, oder aber so lang, ob der klagent tail solich hilf ze lang haben wolt, bis sich die vorgenanten nun man, die solich hilf geschepht hetten, gemainlich oder mit dem merren tail vnder in ze raut werden vnd sich vff ir aid erkennen, daz vmb solich sach genug beschehen war, daz och denne div hilf vnd der zog ain end hab, vnd wedrem tail vnder den vorgenanten fursten herren vnd gesellschaften daz angieng, den selben tail mugen wir wol manen vmb sin vier man vnd die och der selb tail denne vnuerzogenlich in aller der wise, als vorgeschriben stat, senden sol gen Vlme in die stat, vnd zu den sullen wir vnser funff man och setzen, also daz die selben nun mit namen dar vmb ze samen komen sullen vnd sich vmb die sach erkennen vnd der end geben, als vor geschriben stat. War aber, daz baid vorgenanten tail vns vmb hilf ze maul zusprechen vnd manen wurden, so sullen wir vnser funff man zu ieglichs tail vier man besunder vnd nach ainander setzen zu Vlme in der stat, es war denne, daz wir tail alle dri ainhelklich zu raut wurden vnd des mitainder vberkomen, daz wir zu samen sitzen wolten, vnd wes sich da ieglich nun besunder gemainlich oder mit dem merren tail vff ir ere vnd aid erkanten oder nach gelegenhait solicher sach hilf schephen oder ob wir alle williclich bi ainander gesezzen waren, also sullen wir baiden tailen zuziechen vnd beholffen sin in aller der wise, als vorgeschriben stat, an alle geuerd, vnd von wedrem tail wir vor gemant werden, es beschech von baiden oder dem ainen tail, e daz wir si gemant hetten, dem oder den selben tailen sullen wir vnser volk zu schiken vnd senden, ob wir dar nach wol zu schaffen gewunnen, also daz mit namen div erst manung vor gan sol, es war denne, daz sich die nun oder ir der mertail vff ir ere vnd aid erkanten, daz man mit solicher hilf zu baiden sachen gehelffen vnd getun mocht, daz sol man denne tun baiden tailen an alle widerred nach erkantnuz der selben nunen oder ir dez merren tails an alle geuerd. War aber, daz solich inualle vnd angriff mit mord mit prand mit roub oder mit vnrechtem widersagen bis vns vnd vmb vns beschachen an gesten an lantuarern an bilgrin an kouffluten vnd an kouffmanschatz an gotzhusern oder andern gaistlichen luten, da sullen wir zu frischer getat zu tun mit nachylen mit zuschrigen, als daz vor geschriben stat. Mocht aber daz zu frischer getat nicht erobert noch vssgetragen werden, so sullen wir, ob daz bi vns beschach oder des ersten dar vmb ermant wurden, baiden oder dem ainen tail der vorgenanten von Wirtenberg vnd gesellscht vnd och dem vorgenanten vnserm herren von Ostenrich vnd den sinen zusprechen vnd manen nach gelegenhait solicher sach, also daz allweg daz tail, bi dem oder in dez landen vnd gebieten solich sach beschachen, die andern tail dar vmb manen sol, ob daz selb tail daz ainig nicht eobern mocht, vnd sullen wir denne, ob wir in also zugesprochen hetten, vnser vier man zu den oder des tails funf man, die wir gemant hetten, setzen in solicher zit, als vor geschriben stat, vnd an die stett, als daz ir bundbrief wisen vnd sagen, die si vns gegeben hand, vnd waz hilf die selben nun oder ir der mertail zu solichen sachen schephen, also sullen wir vnd si zuziechen vnd helffen an alle geuerd vnd in der wise, als vor geschriben ist. Ez sullen och baid tail der vorgenanten vnser herren von Wirtenberg vnd der gesellscht vnd dez vorgenanten vnsers herren von Ostenrich vnd die iren gen vns vnd den vnsern vnd wir vnd die vnsern hin wider vmb gen in vnd gen den iren ieglichs tail besunder beliben bi ir stiller geruwoter nutzlicher gewer, als si daz bis vff disen hutigen tag imegehebt herbracht genossen vnd besezzen hand an alle geuerd. Aber vmb daz, daz disiv fruntschaft vnd verbuntnuz des fruntlicher gehalten vnd dest minder zwaiung vnd vnwillez in zit diser verbuntnuzz vfferstande, so haben wir egenanten stett alle vns des rechten gen den egenanten vnsern herren von Wirtenberg vnd gen den gesellscht vnd den iren, die zu irem tail gehoren, als vorgeschriben stat, verphlicht vnd verbunden, vzzgenomen allain der stat ze Rotenburg vff der Tuber, die daz recht nicht anruren sol vnd bi ir stat frihait beliben sullen. Also war, daz die vorgenanten vnser herren von Wirtenberg oder die vorgenanten gesellscht oder dehain ir diener, es waren herren ritter oder knecht oder die zu in gehorend oder dehain ir stett burger oder arm lut ichtzit nu furbaz mer an vnser vorgenanten stett burger oder armen luten ainem oder mer vnd die in gemuroten gerichten gesezzen waren, ze sprechen gewunnen, war vmb daz war, dar vmbe sullen si vnd die iren vns vnd den vnsern nachfaren in die selben vnser stett vnd da recht von vns suchen vnd niemen vor vnsern amptluten vnd schulthaissen vnd och sich dez da von vns vnd den vnsern vnd waz in da mit vrtail vnd mit recht ertailt wirt, benugen laussen, an alle geuerd, vnd doch also, daz wir vnd die vnsern schaffen vnd bestellen sullen, daz in vnd den iren in den selben vnsern stetten furderlich gericht vnd recht nicht verzogen werd an alle geuerd. War aber, daz die vorgenanten vnser herren von Wirtenberg vnd die gesellscht oder dehain ir diener oder stett burger oder arm lut oder die zu in gehorend, ichtzit an vnser stett burger oder die zu vns gehorend luten ze sprechen gewunnen, die in markten in dorffern in willern oder in hofen gesezzen waren, dar vmbe sullen sich die selben vnser herren von Wirtenberg vnd die gesellscht vnd die iren, als vor geschriben stat, gen den selben mit dem rechten halten, als daz ieglicher herr sin diener oder stett gen iren nachgeburen oder gen den, zu den si vnd die iren ze sprechen hetten, von alter oder mit gewonhait herbracht hat, an alle geuerd. War aber, daz die vorgenanten vnser herren von Wirtenberg die gesellscht oder dehain ir diener oder stett vnd die zu in gehorend nu furbaz mer in zit diser verainung mit dehain vnser stat dez bundes ichtzit zu schaffen gewunnen vmb sache, die nu furbaz mer beschehen vnd daz ain gantz stat angieng, dar vmb sullen die selben vnser herren von Wirtenberg die gesellschaften vnd die iren vnd die zu in gehorend, als vorgeschriben stat, zu ainem gemainen man niemen ainen vsser den vorgenanten funf mannen, die vor von den stetten benempt sind, vnd dar zu Chunrat Zoph von Winphen vnd Chunrat Bisser von Dinkelspuchel, welich si denne wend, in solicher beschaidenhait, ware daz es angieng die stett vmb den Sew, so sullen si niemen zu ainem gemainen man der ainen, die von dem selben tail vnd von den selben stetten dar zu benempt sind, gelicher wise, ob es die stett vnder der Alb angieng, so sol man der ainen denne oh niemen zu ainem gemainen man, die von iren stetten dar zu benempt sind. Wurd man aber zu sprechen den stetten Vlm, Auspurg, Memingen, Bibrach vnd die zu der selben riuier gehoren, so sol man der ainen niemen, die ietzo von dem selben tail benempt sind, gelicher wise, ob es die stett in dem Ries angieng, so sol man den ze ainem gemainen niemen, der von iren wegen ietzo dar zu benempt ist, vnd also sol in div stat dez bundes vnder vns, zu welher si denne zu sprechen hetten, rechtz gestattnen vnd widerfaren laussen vff den selben gemainen man vnd vff die schidlut, die denne von baiden tailen dar zu gesetzt werden, in ainer ander richs stat, die in denn der gemain man dar zu benempt vnd beschaidet vnd div der stat, die man ansprechen wil, aller gelegenlichost ist, vnd doch mit vssgenomnen worten, also daz man dehainer stat vnder vns weder vmb aigenschaft noch vmb phantschaft noch vmb dehain ir stat ehafti nicht zusprechen sol, vnd och aber also, ob der tail kainer in aucht oder in ban war, daz daz an dem rechten gentzlich stille ligen sol vnd entwedrem zu dem rechten nicht schaden sol in dehainen weg an alle geuerd. Vnd sullen och mit namen die gemainen, welher denne also genomen wirt, die sach versorgen bi dem aid, den ir ieglicher besunder dar vmb gesworen hat, vnd och daz recht vff den aid sprechen vnd och nach dem, als es erfordrot wirt, in den nechsten vierzehen tagen ainen vsstrag geben an alle geuerd, als vorgeschriben stat. Vnd des geliehen sullen wir obgenanten stett vnd die vnsern vns dez rechten von den vorgenanten vnsern herren von Wirtenberg vnd den gesellschaften vnd den iren, die zu in gehorend, als vor geschriben stat, benugen laussen an den stetten vnd vff die gemainen, als daz in iren bundbrief, den si vns besigelt vnd gegeben hand, vollkomenlich begriffen ist, an alle geuerd. War aber sach, daz von vnser vnd der vorgenanten zwaiger tail der von Wirtenberg der gesellscht vnd vnsers herren von Ostenrich stozz wurden vmb angeuallnu vnd anerstorbnu gut vnd die entwedra tail in gewer inne gehebt oder herbracht hett, div sullen berechtot werden in solicher masse, war daz der aberstorben, von dem daz gut geuallen war, ain burger war gewesen, so sullen die, die nach dem gut sprechen, daz berechten in der stat, da der abgangen burger gewesen ist, vnd nach der selben stat recht. War aber der aberstorben, von dem daz gut geuallen war, dehain burger gewesen vnd hie vssnan vff dem land gesezzen, so sullen die, die nach dem gut sprechen, daz berechten hie vssnan vff dem land vnd vff der gemainen manne ainem in dem tail, vzz des tail der ist, der dar nach sprichet vnd der den sachen aller best gesessen ist, an solichen gelegnen stetten, die in denne der gemain man dar zu benempt vnd verkunt, an alle geuerd. Wir haben och besunder in diser verbuntnuzz den stetten vnsers bundez in Franken vnd den iren gen der gesellschaft mit sant Jorigen vnd gen den iren vnd iren armen luten vnd och der selben gesellschaft vnd den iren gen den vorgenanten stetten in Franken vnd den iren vnd iren armen luten daz mit namen behalten vnd vssgesetzt, waz si mit ainander oder gen ainander ze sprechen oder zu schaffen hetten oder gewunnen in zit diser verbuntnuzz, daz si daz baidenthalb mit fruntlichen rechten gen ainander vsstragen vnd och des ainander gestattnen vnd halten sullen an den stetten, als es von alter bis her komen ist, an alle geuerd vnd nach des selben landes sitten vnd gewonhaiten, vnd sullen och also mit namen bestellen vnd verkomen, so wir best mugen, an alle geuerd, daz wir noch kain der vnser niemen von den zwain tailen der vorgenanten von Wirtenberg der gesellscht vnd och vnsers herren von Ostenrich noch der iren irs gutz, daz denne ieglicher in stiller geruter nutzlicher gewer inne hat, an recht nicht entweren noch niemen oder daz dehain vbergriff dar vber an recht von vns oder den vnsern nicht beschech, vnd wa daz dar vber beschach von vns, so sullen wir daz vnuerzogenlich an alle geuerd schaffen widerkert vnd widertan vnd daz wir vnd die vnsern dar nach zu dem rechten komen nach der bundbrief lut vnd sag, die die vorgenanten vnser herren von Wirtenberg vnd die gesellscht vnd och der vorgenant vnser herr von Ostenrich vnd och wir ainander zu allen drin tailen besigelt vnd gegeben haben an alle geuerd. War aber, daz wir ainig ane baider oder dez ain tailz der obgenanten herren gesellscht vnd och vnsers herren von Ostenrich hilff daz nicht geschaffen erobern vnd vssgetragen mochten, so sullen vnd mugen wir wol baiden oder dem ainem tail dar vmb zusprechen vnd vmb hilf manen, so sullen denne ieglicher der zwaiger tail ir funf man schiken vnd senden an die stett, die dar zu beschaiden sind nach der bundbrief lut vnd sag, die si vns dar vmb geben hand, vnd sullen wir zu ieglichem der selben tail vnser vier man setzen vnd geben, vnd wie sich die nun ir ieglichs der zwaiger tail gemainlich oder mit dem merren tail erkennen vnd ze rat werden vnd hilf schephend, also sullen si vnd wir zuziechen vnd beholffen sin als lang, bis daz widerkert wirt oder aber bis sich die selben nun gemainlich oder mit dem merren tail erkennet, daz von solicher sach wegen genug beschehen si, an alle geuerd, doch vssgenomen aller verbriefter schuld vnlogenber gult vnd vmb hobgelt vogtrecht stur vnd zins sol yederman vnd aller menglich alles sinu recht behalten vnd vssgesetzt sin, als daz von alter bis her komen ist an alle geuerd, denne so verr vnd allain dez vssgesetzt, waz der vorgenant vnser herr von Ostenrich oder sin vordem schuld oder gab vmb dienst verschriben oder verhaissen haben, daz wir niemen weder ze burger noch in vnsern bund in niemen noch enphahen sullen, alle die wile diser bund wert, den wir dar vmb gen in beraten oder beholffen sien oder in oder die sinen dar vmb dehains wegen noten oder phenden, wan der selb vnser herre von Ostenrich daz mit namen gen vns verdingt vnd vertadingot hat, aber doch vmb ander schuld vnd die im geliehen sind, sullen iederman siniv recht behalten sin, als nu daz denne verschriben vnd verhaissen ist, an alle geuerd. Wir sullen och gemainlich noch kain stat vnsers bundes besunder von anfang diser verainung vnd als lang div weren sol vnd gemacht ist, als vorgeschriben ist, kainen burger vnd daz die vorgenanten zwen tail die von Wirtenberg die gesellscht vnd vnsern herren von Ostenrich oder die iren anruret, in niemen vnd nicht enphahen, denne die sich hus vnd heblich in die selben stett setzen vnd ziechen, da sie burger worden sind. War aber, daz der kainer, die also burger worden waren, iren herren vorhin versworen oder verburgot hetten, dez mochten si die selben ir herren wol in des ersten jars frist vngeuarlich von dem tag, als die burger worden sind, in der stat, da sie burger worden waren, der sach vberkomen mit lantgerichtbriefen oder aber mit briefen, dar an zwaiger erber vnuersprocher manne, die wapes genoss waren phaffen oder laigen, ir insigel gehenkt hetten, die daz seiten vff ir aid, daz in daz kunt vnd wissent war. Hetten aber der oder solich ir herren nicht briefe, war ez denne ain furst grauf oder frige, der daz vssbringen wolt, der mag daz wol vssbringen mit sinem amptman, der des sweren sol zu den hailigen vnd zu im zwen erber vnuersprochen man, doch vber die der selb herre, des amptman daz vssbringen wil, nicht zu gebietent hab oder die sin aigen nicht sien noch die im weder ze gelt noch zu geb sitzen vnd des och sweren gelert aid zu den hailigen, daz in daz kunt vnd wissent si, wolt aber ain ritter ain knecht oder ander man daz vssbringen, der sol daz wisen mit sinem aid vnd aber zu im zwen erber vnuersprochen man och mit iren aiden, vber die er nicht ze gebietent hett oder die sin aigen nicht waren noch im weder ze gelt noch ze geb sazzen in aller der wise, als vor geschriben stat, an alle geuerd, doch vssgenomen aller edler lut closter vnd phaffen, die mugen wir wol in niemen vnd enphahen in solichen rechten, als wir von alter bis her getan haben, an alle geuerd, vnd doch dez aber vssgesetzt, ob daz war, daz kain gebur in vnser stett ainer oder mer burger wurd, der kains herren, die zu den vorgenanten zwain tailen gehorend, aigen war gewesen, vnd der selb gebur oder ir war ainer oder mer ain aigen gut hie vssnan vff dem land hett oder vff ains andern burgers aigen gut gesezzen war, der mag wol hie vssnan sitzen vff dem land in solicher beschaidenhait, war daz er in kains herren rittern oder knechtz diser verbuntnuzz dorffer gerichten zwingen oder bennen gesessen war, daz och er die selben gericht dorffrecht ehafti zwing vnd benne halt vnd och tuge als ander lut vor im vnd hinder im vngeuarlich vnd nach dem, als daz selb gut von alter her komen ist, an alle geuerd. War och, daz iemen in vnsern den vorgenanten stetten burger wurde ainer oder mer, der in ainer ander der vorgenanten von Wirtenberg der gesellschaft oder vnsers herren von Ostenrich oder ir diener stetten gesezzen waren, der selb sol sich in die selben stat vnsers bundes, da er burger worden ist, setzen vnd ziechen, doch also, daz er dem herren oder der stat, dar vzz er denne zuchet, sturan gult anzal vnd vreflinen vssrichten sol, die si redlich vnd mit recht vff den oder die bringen mochten vngeuarlich in des ersten jars frist in der stat vnsers bundes, da er hin gezogen war, mit richtern oder mit geswornen ratgeben vss der stat, dannan er gezogen war. Och sullen wir gemainlich noch kain stat vnsers bundes besunder noch dehain der vnser der vorgenanten zwaiger tail der egenanten von Wirtenberg der gesellscht vnd vnsers herren von Ostenrich noch ir diener vnd stett vigend nicht halten weder husen noch hofen noch weder spisen assen noch trenken noch geuarlich hin schieben in dehain wise an alle geuerd. Dar zu haben wir baiden vorgenanten tailen versprochen vnd verhaissen, war ob si baid oder der ain tail mit yemen zu krieg komen, daz wir noch weder die vnsern vns kains ir vigend schloss vestinan stett oder gut, alle die wile der krieg wert vnd och in zit dis verbundes, geuarlich durch schirms willen nicht vnderziechen noch in niemen in dehain wise an alle geuerd, es war denne, daz wir solichiv schloss vestinan stett oder guter vngeuarlich vnd durch kains schirms willen mit geliger mit sturmen oder sust mit werender hand den vigenden ab brechen vnd ab genoten mochten an alle geuerd. War och, daz wir vnd die egenanten herren vnd gesellscht vnd och der vorgenant vnser herr von Ostenrich an baiden tailen mit yemen zu krieg komen in zit dis verbundes vnd von der vorgenanten artikel wegen, wer der war, vnd daz der krieg in der zit, als diser bund weren sol, nicht vssgetragen wurd vnd dar vmb doch vorhin vnd e daz diser bund ain end hett, gemant war, so sullen wir vnd och die vorgenanten zwen tail der herren gesellscht vnd vnsers herren von Ostenrich ainander nach diser verbuntnuz vssgang dennocht beholffen sin als lang, bis daz nach erkantnuz der nunen oder ir des meren tails, die von dem klagenden vnd von dem helffenden tail dar zu gesetzt werden, dar zu beschiht, als sich die selben nun denne dar vmb erkenkt haben, daz dar zu genug geholffen vnd getan si, an alle geuerd. War och sach, daz man in der zit, als diser bund weren sol, geliger oder besezzes vor ainer stat vestin oder schloss ainost oder mer bedurffent wurd oder han muste, beschehen denne solichiv geliger vns vorgenanten stetten des bundes ze dienst vnd ze liebin vnd von vnsern wegen, so sullen wir, waz kost oder schadens dar vber gieng vnd wachsend wurd von gezugz wegen, dar lichen geben vnd vssrichten den vorgenanten fursten herren vnd gesellschaften an baiden tailen ane schaden, doch also daz si vns ir werklut vnd gezug, ob wir dez dar zu bedurffen wurden, lichen sullen an alle widerred vnd den och wir stett des bundes in iren stetten vnd schlossen holen vnd wider darin antwurten sullen mit vnser aigner kost an alle geuerd. Vnd waz och man stett vestinan oder schloss gewunne, so der zog vnser der vorgenanten stett des bundes war vnd von vnsern wegen dannan gieng vnd ob in den selben schlossen icht geuaner wurden, mit den selben schlossen vnd geuangnen mugen wir leben vnd tun, wie wir wellen, also daz die vorgenanten vnser herren von Wirtenberg die gesellschaften noch der von Ostenrich vns dar an nichtzit sullen noch mugen irren engen noch gedrengen in dehainen weg, doch also daz wir mit namen versorgen sullen, daz den obgenanten herren vnd gesellschaften noch den iren noch dem vorgenanten vnserm herren von Ostenrich noch den sinen von den selben schlossen vnd geuangnen dehain schad dar vmb mer vfferstand noch widerfar an alle geuerd, vnd des gelichen sol den obgenanten herren vnd gesellschaften vnd dem vorgenanten vnserm herren von Ostenrich an baiden tailen, von welhes tails wegen daz beschach, her wider vmbe och recht sin. Beschachen aber solichiv geliger von baider tail der egenanten herren gesellschaften vnd och des egeschriben vnsers herren von Ostenrich vnd och von vns stetten von der tail aller driger gemaines nutz wegen vnd mit gemainem raut, so sullen wir die selben tail alle dri den schaden vnd die kost, die von gezug vnd werklut wegen dar vber gieng vnd wachsend wurd, gemainlich mitainander darlichen vssrichten vnd bezalen vnd och den nutz vnd fromen an schlossen vnd an geuangnen, als vorgeschriben stat, och mitainander niessen vnd haben, also daz ieglichs tail ain drittail daran tragen vnd niem sol an alle geuerd, vnd als bald och der zog vnd div rais ain end nimpt, so sullen herren vnd stett in ainem manod dem nechsten darnach zu samen komen oder ir rat mit macht schiken gen Vlme in die stat vnd sullen die kost da anlegen vnd in ainem manod dem nechsten dar nach bezalen an allez verziechen an geuerd. Es sullen och die vorgenanten vnsers herren von Wirtenberg vnd die gesellscht vnd der vorgenant vnser herr von Ostenrich vnd ir aller diener, si sien herren ritter oder knecht, die dis bundez geniessen wend, vnd och alle ir burgermaister in stetten vnd dar zu alle ir vogt vnd amptlut, si sien in stetten vff burgen in dorffern oder in willern, disen bund sweren, vnd och mit namen die lut, die von baiden iren tailen ietzo zu gemainen luten zu dem rechten vnd vmb erkantnuss der hilf benempt vnd geordnot sind, als vor geschriben stat, des och sweren, daz allez ze halten vnd ze vollfuren vngeuarlich nach der verbuntbrief sag, die dar vber gegeben sind, vnd wenne ir ainer da haim nicht war, ander, die denne an siner stat waren oder den er sin stat enpholhen hett, vnd als dik och der selben gemainer manne ainer oder der vogt vnd amptlut ir ainer oder mer abgiengen entsetzt wurden oder in landes nicht waren, so sol vns allweg der selb tail, von dem der oder die abgangnen waren, ainen oder ander an der selben stat in ainem manod dem nechsten dar nach setzen, so si dar vmb ermant werden, an allez verziechen vnd an alle geuerd, vnd sunderlich ob vns die vorgenanten gemainen lut vnd die vns vmb erkantnuzz der hilf von irem tail benempt sind, ir ainer oder mer abgiengen, sullen si vns ander als schidlich mit vnserm guten willen vnd wissen in dem nechsten manot nach vnser manung setzen vnd an ir stat geben an alle geuerd, das selb, wenne oder als dik der gemainer manne ainer oder mer, die von vnserm tail zu dem rechten oder zu der erkantnuz der hilf benempt sind, abgiengen oder in landes nicht enwaren, sullen wir allweg in ainem manod dem nechsten darnach, so daz an vns eruordrot wird, ainen oder ander als schidlich, die vnser rat sind, an der oder des selben stat, in der riuieren er abgangen war, mit irem wissen vnd gutem willen och setzen vnd geben an alle geuerd. Wir sullen vnd mugen och gemainlich vnd vnser ieglichiv stat besunder in zit dis verbundez wol ritter knecht vnd ander lut ze burger in niemen vnd die vorgenanten vnser herren von Wirtenberg vnd die gesellscht vnd der vorgenant vnser herr von Ostenrich ritter vnd knecht ze diener vnd in ir gesellscht vnd ir stett och zu burgern, die in den vorgenanten kraissen gesessen sind, vnd wen wir also zu burgern vnd si ze diener oder in ir gesellscht oder ir stett och zu burgern in niemen oder enphiengen, den sol diser bund och beholffen sin vnd in schirmen, also daz die selben och sweren gelert aid zu den hailigen, dise buntnuzz ze halten vnd ze laisten an alle geuerd, doch also, daz weder wir noch sy nu furbaz mer niemen weder ze burgern ze diener noch in ir gesellscht nicht enphahen sullen, dem wir vff allen drin tailen kainer allter sach, die er ze schaffent gehebt hat vor dem tag, als er diener burger oder in die gesellschaft komen war, beholffen sin in dehainen weg an alle geuerd. Dar zu sullen och mit namen weder wir noch die vorgenanten zwen tail die obgenanten von Wirtenberg die gesellscht vnd vnser herr von Ostenrich der tail aller kainer kainen fursten graufen noch andern grossen herren noch bischoff in disen bund nicht in niemen denne in solicher beschaidenhait, welher die in niemen wolt vnd die och in den vorgenanten kraisen gesezzen waren, der sol vier man vnd die andern tail funff man dar zu geben, vnd bekennet sich die nun oder der mertail, daz der oder die in zu niemen sien oder nicht oder wie man sich dar inne halten sulle, da bi sol es beliben an alle geuerd. Dar zu haben wir besunder aber mer berett, welhes vorgenanter von Wirtenberg vnd gesellschaft vnd vnsers herren von Ostenrich oder ehain ir aller diener vnd die zu in gehorend vnd in den drin gesellscht sind, disen bund nicht swuren oder sweren wolten, si waren herren ritter oder knecht, daz och die diser bund nicht schirmen sol noch weder herren noch stett dis bundez nichtz gebunden sullen sin ze helffen in dehainen weg, vnd sullen wir die andern herren vnd och stett von allen drin tailen dis verbundez ainander gen dem oder den selben beholffen sin, ob si der tail kainem wider dis vorgeschribn artikel angriffen oder taten. Es ist och dar in mer berett worden, ob daz war, daz der herren ritter oder knecht kainer, die in der Leowen gesellschaft sind, wenne ir buntnuzz nu vff die nechsten wichennechten vssgat, furo nicht lenger dar inne sin oder die buntnuzz furo halten wolt, daz der oder die wol dar vzz komen mugen, als verr daz die hobtlut der Leowen gesellschaft vns vnd den andern herren vnd gesellschaften die verkunden sullen, vnd den selben sol man furo och nichtz mer gebunden sin ze helffen, ez ware denne, daz er in diser verbuntnuzz gernne lenger beliben wolt oder der vorgenanten vnser herren von Wirtenberg der gesellscht oder vnsers herren von Ostenrich diener oder in vnsern oder iren stetten burger wurd, so sol im disiv verbuntnuzz furbz och beholffen sin. Es sullen och mit namen alle vorgeschriben stett vnsers bundes vnd ir ieglichiv besunder vnd die iren beliben bi allen iren frihaiten briefen rechten vnd guten gewonhaiten, die si von Romschen kaisern oder kunigen hand, vnd vntz her bracht hand an alle geuerd, vssgenomen allain der stuk vnd artikel, dez wir vns hie vor in disem brief verschriben haben die zit dis verbundez, als lang der weren sol, doch vnschedlich den briefen, die die vorgenanten herren von Wirtenberg vnd div stat zu Ezzlingen genainander haben. Vnd also haben wir alle vorgenanten stett gemainlich vnd och vnbezwugelich gesworen gelert aid zu den hailigen mit vffgebottnen vingern, alle vorgeschriben vnd nachgeschriben sach war vnd stat zu halten zu laisten vnd ze vollfuren an alle geuerd nach ditz briefz sag. Doch so niemen wir in disen verbund vnd gelubnuzz vss daz hailig rieh, vnsern herren den Romschen kunig, vnsern herren hertzog Ruprecht den eltern, hertzog Ruprecht den jungern, hertzog Ruprecht den jungsten, hertzog Steffan, hertzog Fridrich vnd hertzog Hansen, alle von gotz gnaden phallentzgrafen bi Rin vnd hertzog in Baigern, die margrafen von Baden, grauf Rudolf von Hochenberg, grauf Rudolf von Veltkirch, grauf Ludwig vnd grauf Fridrich von Otingen gebruder, grauf Hainrich von Santgans, grauf Chunrat von Montfort herre zu Bregentz vnd dar zu die Rinschen stett, die stett in der Wederau vnd die stett in Elsazz nach der bundbrief lut vnd sag, die dar vber besigelt vnd gegeben sind, an alle geuerd. Vnd des allez zu warem vrkund geben wir vorgenanten stett gemainlich fur vns vnd fur vnser nachkomen den vorgenanten vnsern herren von Wirtenberg den vorgenanten drin gesellschaften vnd dem vorgenanten vnserm herren von Ostenrich disen brief besigelt mit vnser der vorgenanten driger stett Vlme, Costentz vnd Esslingen aignen insigln, die si von vnser aller haissentz wegen vnd an vnser aller stat offenlich dar an gehenkt haben. Der geben ist ze Vlme der nechsten mitwochen nach dem hailigen oster tag, do man zalt von Cristz geburt drivzehenhundert jaur vnd dar nach in dem zwai vnd achtzigostem jaure."}
{"text": "Ich wulfinch Purger ze Steyr vnd mein Hausvrowe Soffeij vnd all vnser Erben, swi di genant sint, veriehen vnd tvn chunt allen den, di nv lebent vnd noch chunftich werdent, di disen Prief sehent vnd horent lesen, daz wir mit veraintem willen vnd mit vnser ander erben, di vns zu gehorent vnd an disem Prief benant werdent, fridreich der zwichel vnd sein Hausvrowe Hilkart, vlreich von Noczstorf, Ortolf der Syncenperger vnd sein Hausvrowe Elspet vnd alle ir Erben der vorgenanten leut gemainchleich vnd gaenczleich allen vnsern guten willen vnd gunst dar zu gegeben haben vnserm lieben vreunt vnd mage hern Herman dem Ponhalm, der zten selben Zeiten Pruder vnd herre gewesen ist in dem Chloster ze Gersten, daz er di Hub, di genant ist dacz Donhartzperg, di Heinrich von weinzurl vnd sein Hausvrowe Chunigunt vnd ir Erben verchauft hieten vnd zu vromder hant praht Heinreichen dem vorster, ouz des selben vorster gwalt hat der vorgenant her Herman di selben Hub wider geledigt vnd gechauft vmb vier vnd Dreizzich phunt phenning wienner Mvnzz vnd hatz ouch aller ding ledichleich in sein gewalt praht mit allem nutz vnd ze reht dar zu gehort ze holtz vnd ouch ze veld vnd schol chainer vnser nach chunftigen erben vurbaz nach vns chain ansprach gegen im nach der Hub haben vnd hat ouch her Herman daz selbe vorgenant Gut gewidemt vnd gegeben ewich leich ze dienn ouf vnser vrowen alter datz Goersten mit aller vorgenanten erben willen vnd gunst. Daz dise sach vnd wandlung von vns also stet vnd unzebrochen beleib, dar vber gib ich wulfinch disen Prief ze einer staetichait wol geuestent vnd versigelt mit meinem anhangunden jnsigel vnd mit meines Suns Peters jnsigel, der der sach chaufman vnd werfer gewesen ist, vnd mit fridreichs jnsigel des zwichel vnd sint des dar zu gezeug her Ott der Scheck zten selben zeiten Purgraf ze Steyr, Her Marichart Prevhauen, her Ott Prevhauen, Peter Ponhalm, vlreich der Strazzer, Perichtolt, wulfings Svn, Chvnrat der Sinzenperger, wezel von Erbing, Ott der Chersperger, Marichart der ponhalm, Dietmar der wezelsperger, Ruger der haid vnd ander erber leut dar zu genuch. Der prief ist gegeben, do von vnsers herren geburd warn ergangen Tausent vnd drevhundert jar in dem Syben vnd zwainkystem jar dar nach an sand Andres Tach."}
{"text": "Ich Ott von Zintzendorf, ich Christan von Zintzendorf sein sun, ich Elspet von Zintzendorf sein swester und all unser eriben vergehen und tuen chunt allen den di den brief an sehent oder hoernt lesen, di nu lebent und hernach chuenftig sind, daz wier mit gueter vorbetrachtung, mit guetleichem willen, ze der zeit do wier es mit recht wol getuen mochten, recht und redlich verchouft haben unsers rechten aigens das wier haben: des ersten das viertail des holz daz da haizzt das Aychet, daz do gelegen ist ze Grafendorf pei der Pyelach; darnach unser muel daselbs ze Grafendorf, da von man alle jar dient ain phunt wienner phennig geltes und zwai vaschanghuenr ze rechtem puerkchrecht; auch so dient man von derselben muel unserm herren dem herzogen zu seiner veste ze Rabenstain drei metzen habern und zwainzig wienner phennig ze vogtrecht und nicht mer. Wier haben auch verchouft acht wienner phening geltes gelegen auf der hofstat derselben muel und ain vaschanghuen, und dient man von der selben hofstat alle jar Maricharten von Tiernstain fuemf wienner phening ze vogtrecht und nicht mer. Diselben gueter mit allen den eren nuetzen und rechten als wir di unz auf disen heutigen tag unversprochenlich inne gehabt und herpracht haben ledichlich vor aller anderr vogtai, und vorbenannt ist, haben wier verchouft und geben umb drew und dreizzig phunt und achzigk phening, alles wienner muenze, der wier genzlich verricht und gewert sein, den erwierdigen geistlichen herren hern Vlreich dem Veyrtager probst des gotzhaus ze Sand Poelten zu den zeiten und dem convent gemainleich doselbs fuerbas ledichlich und vreilich ze haben vor aller vogtei, an di egenanten vogtei, und allen iern frumen da mit ze schaffen, verchoufen versetzen und geben wem si wellen an allen ierrsal. Und sein auch wier der ier recht gewer und scherm fuer alle ansprach, alz aigens recht ist und des landes recht ze Osterreich. Get in fuerbas dar an icht ab mit recht oder ob si mit recht icht chrieg oder ansprach dar an gewunnen von wem das wer, das schullen wier in alles ausrichten an all ier muee und auch an allen iern schaden und schullen si das haben auf uns und auf allem unserm guet das wier haben in dem land ze Oesterrich oder wo wier das haben, wier sein lebentig oder tod. Das der chouf also genzlich stet und unzebrochen beleib, daruber so geb wier den brief dem egenanten hern Vlreichen dem Veyrtager probst ze Sand Poelten und dem convent da selbes versigelt mit mein obgenanten Otten insigel des Zintzendorffer und mit meins prueder insigel Gundakchers des Werdaer, mit meins oechaims insigel Vlreichs von Planchenstain, mit meins vettern insigel Chadolts von Zinntzendorf und mit hern Rudolfs insigel von Losenstain, di wier des alle vleizzichleich gepeten haben, daz si der sache zeugen sind mit iern insigeln; und wenn ich obgenanter Christan von Zintzendorf und ich Elspet von Zinntzendorf selb nicht aigner insigel haben, so verpind wier uns mit unsern trewn under di gegenwuertigen insigel alles das stet ze haben das vorgeschriben stet. Der brief ist geben nach Christes gepurd dreuzehen hundert jar darnach in dem vier und sechzigistem jar, an sand Petronellen tag."}
{"text": "Allen den, die disen brief an sehent lesent oder horent lesen, tun wir die nahgenemten Burkart vnd Eberhart von Ramswag gebruder kunt vnd veriehen offenlich mit disem brief, das wir willeklich mit bedahtem mut gesworn haben ietwedre besunder ainen gelerten aid ze den hailigen, beschah das vnser genadiger herre abt Geori von gottes genaden abt des gotzhus ze sant Gallen oder sin nahkomen, ob er enwar, mit Cuntzen von Ramswag vnserm bruder oder mit sine herren ald helfern von der burg wegen Blatten ze tagen kamin vnd tag laistent wurden, als dik das beschiht, wann vns dann vnser vorgenemter herre oder sin nahkomen die tag verkundent mit briefen ald mit irem botten, das wir dann zu den selben tagen bi dem selben aid komen solin an alle geuerd vnd da zu vnserm vorgenemten herren oder zu sinen nahkomen stan solin vnd da offenlich sprechen vnd veriehen solin an den stetten, da er des mutet, das wir gesehen haben vnd gehort, das Cuntz von Ramswag vnser bruder vnsern vorgenemten herren abt Georien ernstlich gebetten hab, das er die vesti Blatten in nam zu sinen vnd des gotzhus handen vnd och die vesti inne hab, vntz das er vnd sin gotzhus von Cuntzen vnserm bruder vnd och von vns furbas versorgot werd, dann er vntz her versorgot sie, vnd das er och sprach, das min herre vnd sin gotzhus des notdurftig warin. Wir haben och gelobt vnd getrost fur Hainrich Walther vnsern bruder, das er och darumb ze tagen komen sol, ob in vnser vorgenemter herre oder sin nahkomen darzu bittent, vnd da zu vnserm vorgenemten herren vnd zu vns stan sol vnd vns da zu legen sol vnd behulfen sin, so er dann best mag, an alle geuerd. Vnd ze ainer warhait aller diser vorgeschribener ding henken wir Burkart vnd Eberhart von Ramswag gebruder da vorgenemt vnsri insigel an disen brief, der geben ist ze Wil in der stat in dem iar, do man zalt von gottes geburt druzehenhundert iar, sehzig iar, darnah in dem funften iar, an dem nahsten fritag vor sant Matheus tag."}
{"text": "Ich Jans von Chappell vergich an disem prief, daz ich di aygenschaft an dem Sedmich holtze, daz Meinhart von Dvnpach ze lehen von mir gehabt hat, geben han Probst gervngen vnd seinem Conuent vnd seinem Gotzhavs hintz walthavsen ze einer stewer vnd ze einer Fvderung des vorgenanten Gotzhavs. Iz hat avch der vor genant Probst Gervnch von walthavsen daz selbe Sedmich holtz von demselben Meinharten recht vnd redeleich gechawfft seinem gotzhovs hintz walthavsen vmb zehen phvnt phening wiener mvncz, der Er in ze rechter zeit gewert hat vnd durch pezzer sicherhait hat der egenant Meinhart fvr alle ansprach seiner erben vmb daz egenant gvte Probst Gervngen von walthavsen vnd seinem Gotzhavs gesetzet allez daz gvte, daz er von im ze lehen hat, swo daz leit vnd swi ez gehaizzen ist, vnd dar vber gib ich in ze einer vrchvnde vnd ze einem waren zevge diser sache meinen offen prief versigilten mit meinem Insigel."}
{"text": "Ich Georig der Mychelsteter vergich vnd tvn chvnt allen den, die disen prief lesent oder horent lesen, die nv lebent vnd hernach chvnftig sint, Daz ich mit verdachtem mvet zv der zeit, do ich iz wol getvn mocht, mit gvnst aller meiner erben, Daz ich recht vnd redleich verchauft han meines rechten aigens ain halb phvnt geltez, daz do gelegen ist ze Metzlenstorf auf ainem halben lechen, do zv den zeiten aufgesessen ist Chvnrat der Chvnich, vnd haben daz verchauft vnd gegeben dem erbern manne Renboten zv Stettendorf vm fvmfthalb phvnt phenning wienner mvnczz, der wir recht vnd redleich gewert sein. Vnd hab auch vorgenanter Renbot daz vorgenant hal phvnt geltez geschaft vnd gegeben zv dem Gotzhaus ze Ekchendorf in dem langen tal Symon dem zechmaister vnd allen seinen nachchomen ewichleich zv haben vnd invegssen. Vnd dazselb halb phvnt geltcz Symon vnd alle, die noch im choment vnd von der gemaine zv zechmaister in Ekchendorf gesatzet werden, der sol daz vorgeschriben halb phvnt geltes in nvtz vnd in gewer haben, also daz dazselwe halb phvnt geltcz getailet werde, sechzig zv dem licht dem gotzhaus zv Ekchendorf, vnd Seehtzig zv ainem iortag, vnd devselben Sechtzig phenning sol Symon der zechmaister, oder wer zechmaister ist, alle iar ierichleich an sand Merteins tag opphern auf den alter durch dez pidern mannez sel willen, dem got genad, Chraften von den Poppen. Vnd ob daz geschech, daz Symon, der ze den zeiten zechinaister waz, oder wer noch im zechmaister wirt, also nich pegieng, als vorgeschriben stet, so sol daz vorgeschriben halb phvnt geltes der nast Erbe nemen in nvtz vnd in gewer, also daz er daz vorgeschriben halb phvnd gelcz Sechtzig phenning zv dem liecht geben sol vnd sechtzig zv ainem iortage geben alle iar ierichleich an sand Merteins tag. Vnd pin ich vorgenanter Georig der Michelsteter dez vorgnanten Symon dez zechmaister von Ekchendorf vnd des Gotzhausse rechter gewer vnd scherm fvr alle ansprach, als aigens recht ist in dem land zv Osterreich. Wer, daz in mit recht icht abegienge, daz sol ich in ausrichten an alle ir mve, vnd sollen daz auf mir haben vnd auf allem meinem gvt, daz ich han in dem land zu Osterreich, ich sei lebentig oder tot. Daz dev sache vnd dev rede stet vnd vntzebrochen peleib, daz lob ich in ze laisten mit meinen trewn. Vnd gib in darvber disen prieff versigelt mit meinem insigel vnd mit Georigen insigel des Hipplesdorffer vnd mit Franchen insigel dez Swobdorfer, dev diser sache gezevge sind. Diser prieff ist gegeben ze Ekchendorf, do man zalt von Christes gepverd Drevtzehen hvndert iar darnach in dem tzwai vnd viertzgisten iar, an sand Mychels tage."}
{"text": "Wir Ludowig von gotes genaden Romischer cheiser ze allen ziten merer dez rychs veriehen offenlichen an disem brief vnd tvn chunt allen den, die in ansehent oder horent lesen, wan wir bewiset sint, daz vnser liebe getrewe die burger vnd div sat zv sant Gallen die friheit vnd die genade von vnsern vorfarn Romischen chunigen habent, daz wir si nicht von dem rich versetzen, verchouffen noch enphromden sullen vmbe dheinerley sache, haben wir widerruffet vnd widerruffen och mit disem brief die satzunge, die wir vnsern oheimen hertzogen Albrechten vnd Otten von Osterich getan haben an der selben stat zv sant Gallen, vnd wellen in die friheit furbaz also behalten vnd state beliben vnd si nicht versetzen noch verchouffen hinnan hin von dem rich. Vnd dar vber ze vrchivnde geben wir in disen brief versigelten mit vnserm cheiserlichem insigel. Der geben ist ze Nurenberg, an dem nahsten mantag nach dem svnnentag Jubilate deo, do man zalt von Christes geburt drivzehenhundert jar, dar nach in dem einem vnd drizzgstem jar, in dem sibentzehenden jar vnsers richs vnd in dem vierden dez cheisertvmes."}
{"text": "Ich Dietreich zten zeiten richter datz Ybs vnd ich Katrey sein hausfrav vnd alle vnser erben wier veriehen an disem prief allen den, di in sehent oder horent lesen, lembtigen vnd chvnftigen, daz wier mit wolbedachtem vnd veraintem mvet vnd mit aller vnser erben guetem willen vnd gvnst vnd auch ze der zeit, do wir iz wol getven machten, recht vnd redleich geben haben dem erbern herren Brobst Hainreichen vnd Chvnraten Techent vnd der sampnvng datz sand Florians haus fvnfzehen phvnt phenning gelts wiennaer mvnezz, di man alle iar jaerleich ewichleich raihen schol dem pharrer ze sand Michel, der von der herren wegen von sand Florian do ist, also mit auzgenomener red, daz sev von der selben pharr, deu si selber inne habent, vnser Vrawen Gotshaus ze Wachaw datz der weizzn Chirchen besingen schullen haizzen aller Tag taegleich an alle savmvng ewichleich mit ainer frve messe vnd di gesprochen schol werden, als der tag an mercht, daz dann der priester ob dem altter schol sein vnd di messe an heben scholl vnd volentten vnd nach dem ewangeli schol sich der priester gen dem volch chern vnd schol pitten vmb reich vnd vmb arm vnd vmb der edeln herren sel hern Jansen vnd hern Leutolts von Chvnring vnd vmb di herschaft des tals vnd auch vmb alle, di der frve messe stifter vnd fvedrer gewesen sind, vnd vmb alle gelaubig sel vnd iz schol auch di messe, di man ze Wachaw von alter gewonhait gehabt hat, vnd metten vnd vesper, als di purger ze Wachaw auch dar vmb der egenanten herren von sand Florian prief haben, alle tag taegleich gesvngen oder gesprochen werden auf den tag zu sampt der frue messe vnd also, daz der messe da selben alle tag tsegleich zwo schullen sein ewichleich an alle irrvng, Nuer an dem antlaz tag vnd an dem char vreitag nicht, so schol daz volch gemainchleich pei der pharr sein vnd iz schol auch der priester, der di frue messe spricht, alle nacht ze Wachaw in dem dorf ligen. Vnd vmb den egenanten gotsdienst der frue messe haben wir geben ledichleichen di obgeschriben fvnfzehen phvnt gelts vnd di alle ligent auf ledigen aygen in dem Tal vnd di man alle iar jaerleich dienn schol, swer pharrer ist ze sand Michel, ze den zwain taegen, an sand Cholmans tag vnd an sand Merten tag an alle ierrvng; zu dem ersten so ligent di egenanten fvnfzehen phvnt gelts, vier phvnt phenning auf einem weingarten gelegen an der Aechleiten, der man dient zwai phvnt an sand Cholmans tag vnd zwai phvnt an sand Merten tag vnd den selben weingarten hat ze den zeiten inne Rueger der Vnpilleich vnd da man von geit ze purchrecht drey phenning in vogts purchrecht, vnd dar nach dient Chunrat der Schiek von Wachau sechsthalb phvnt phenning zden zwain taegen halb an sand Cholmans tag vnd halb an sand Merten tag vnd ligent di auf fvnf weingarten, di mit nam her nach geschriben stent also, waz der gult auf aim weingarten abget, daz schol man auf dem andern haben; auf der Raentz, do man von geit mir vor genanten Dietreichen ze ybs drey phenning ze purchrecht, vnd auf dem Chvnrats tal, do man von geit ainn phenninch in vogts purchrecht, vnd auf dem Ritzling, der mein vorgenants Dietreichs gewesen ist, den ich Chvnraten dem Schieken geben han, vnd do man von geit ze purchrecht zehen phenning Agnesen des Juden tochter, vnd dar zue auf zwain weingarten, di do haizzent di zue Schal vnd ligent auf Steinbant pei Seitraesteter weingarten vnd do man geit alle jar in dem lesen ainn emer weins ze perchrecht in Tegernseaer hof. Vnd di oben geschriben fvnf weingarten hat zden zeiten inne Chvnrat der Schiek von Wachaw vnd dar nach dient man auch alle jar an sand Cholmans tag von aim weingarten in dem Motsidel ain phunt phenning, der gelegen ist vnder dem Eberweinsstein vnd do man von geit zwen phenning in vogts purchrecht vnd hat den zden zeiten inne Andre weizze Taub. Vnd dar nach dient man von aim weingarten ze Akspach, der gelegen ist an dem Maeusekk.. alle jar an sand Cholmans tag ainn phvnt phenning vnd geit man von dem selben weingarten ze purchrecht zwen phenning hern Jansen dem Puschinger, vnd habent den inne zden zeiten Nyclas Mulnaer wittib vraw Elspet vnd sein erben. Vnd dar nach dient man alle jar ain phvnt phenning an sand Merten tag von aim weingarten, der gelegen ist ze Arnstorf vnd haizzet der Puechhaimer vnd do man von geit ze purchrecht fvmf vnd zwaintzig phenning in Ottleins des ivngen Semlaer lehen vnd den inne hat zden zeiten der ivng Ebe von Arnstorf vnd da selben ze Arnstorf dient man von aim weingarten, der haizzet der Prvnntaler, alle jar an sand Merten tag ain halbcz phunt phenning vnd geit man von dem selben weingarten ze purchrecht drey phenning dem richter ze Arnstorf vnd hat den zden zeiten inne Ott der Mulner ze Wachaw. Vnd dar nach dient man ze Rossazz von aim weingarten, haizzet am Mitterveld, alle jar an sand Merten tag ain phvnt phenning, der weiln was Otten von Sedmich vnd do man von geit ze purchrecht dreyzzig phenning, zehen phenning hern Leutolden von Chvnring vnd zwaintzig phenning in der Phystrinn lehen vnd hat den inne zden zeiten Andre der richter ze Rossazz. Darnach dient man von aim pavngarten da selben, der gelegen ist zwischen Ruestorf vnd Rossazz, alle jar an sand Merten tag ain phunt phenning vnd da man von geit ze purchrecht vier phenning Perchtolden dem Ponhalm in sein lehen vnd habent den selben pavngarten zden zeiten inne Hainreichs Ernsten erben. Vnd also ist der ob geschriben gult fvnfzehen phvnt gelts. Vnd ze pezzer sicherhait der vor genanten fvnfzehen phvnt gelts setzz ich egenanter Dietreich richter ze Ybs vnd mein erben dem gotshaus ze sand Florian mein ledigen weingarten mit perchmaisters hant, vnd der gelegen ist ze Jevching ze naechst des abpts pevnt von Paevrn vnd do von man geit ze purchrecht zwelif phenning in der Smidinn leiten ze Wesndorf, ze rechter ebentewr also beschaidenleich, swaz dem egenanten gotshaus an den fvnfzehen phvnt gelts ab gieng, daz schullen sev haben auf dem selben weingarten. Vnd vber daz allez, ob den herren von sand Florian vnd dem pharrer ze sand Michel an dem egenanten gelt vnd an der ebentewr icht ab gieng, daz sev mit rechter chvntschaft vnd gveter gewizzen wol beweisen mochten, swaz des ist, daz schullen in di purger ze Wachaw erstatten vnd wider legen mit als vil gelts, als in an den fvnfzehen phvnten ab gieng, nach des pharrer rat ze sand Michel. Taeten sev des nicht, so schol sev dar zue notten, swer des tals gewaltig ist, mit ir aller gvetleichem willen. Gesehaech aber des allez nicht vnd daz in an dem gelt vber daz allez dannoch ab gieng, so schol auch der messe als vil ab gen, als der gult ab get, vntz als lang, daz in di egenanten fvnfzehen phvnt gelts alle iar gevallen. Wer aber, daz di herren von sand Florian vnd der pharrer ze sand Michel indert savmig waern an dem egenanten gotsdienst der messe, daz di nicht alle tag taegleich gesprochen wurd in der mazze, als vor geschriben ist, swer dann di zeit des tals gewaltig ist, der schol di purger ze Wachaw der ob geschriben fvnfzehen phunt gelts gar vnd gantz gewaltig machen vnd schullen si den als lang inne haben, vntzzen daz di herren von sand Florian vnd der pharrer ze sand Michel alle savmung erstatten vnd gar vnd gantz alle sach vol pringen vnd vol fvern, daz vor an disem prief geschriben stet. Daz di red staet ewich vnd vnzebrochen beleib, dar vber gib ich vor genanter Dietreich ze Ybs richter vnd mein svn Jans disen prief versigilten mit vnser paider anhangvnden insigil vnd ze pezzer sicherhait mit des erbern herren insigil hern Stephans von Meyssaw obristen marschalch in Osterreich vnd mit hern Jorgen jnsigil von Wachaw pharrer ze Mulbach zden zeiten phleger in dem tal. Der prief ist geben nach Christi gepurd vber dreutzehen hvndert jar vnd dar nach in dem acht vnd viertzigisten jar an vnser Vrawen tag, als si geparn ward."}
{"text": "Ich Hainrich der Waibel von Wattenberg ain frye lantrichter ze Schattbuch in der grafschaft ze dem Hailigenberg vergich vnd tun kunt mit disem brief allen, die in ansehent lesent oder horent lesen, das ich offenlich ze gericht saz vff dem lantgericht ze Schattbuch vff disen tag, als dirr brief geben ist, vnd stunt da vor mir vnd vor offem gericht der beschaiden man Walther von Langen Egg mit fursprechen vnd zogt da ainen brief, der mit des lantgerichtes ze Schattbuch insigel besigelt was, das dis nachbenempten lut Vlrich Hach amman ze Appazelle, Walther der Waibel amman ze Huntwile, Entz Hach, Gerwig Beringer am Berg genant der Herr, Cuni Burst zem Hailigen Brunnen, Walti Huber, Gerwig Steger, Walti Huber der elter, Jacob am Egglin, Herman Bopphart, Vli Bopphart, Marti ze dem Hof, Vlr. Landenberg, Margaretha sin elichu wirtenne, Anna Herman Landenbergs elichi wirtinne, Cuni Loser, Vli Trat, Gerwig ze Gvnta, Vli in dem Schlatt, Jacob in der Owe, Hans Kes, Cuni vnd Vli Enderli, der Tod der schmit, Hans Mumensun, Gerwig Hesse, . . der Binder ze dem Hof, Jaggli Anderli, Vli Bretheller, Vli Vetter, Jaggli Spek, Herman Braitenower, Cuni im Moslin, Cuni Sutur, Vli Gniper, Dietrich Stober, Haini Studer, Vli Koppenhain, Hans Wachter, Cuni Lanker, Cuni Riem, Hans Kaltermans svn, Hans Hach vnd alle, die sesshaft sint ze Appatzell vnd ze Huntwile, man vnd frowen, iung vnd alt, si sigint benempt oder vnbenempt, vnd die lender gemainlich ze Appatzell vnd ze Huntwile vor mir vff recht vsser ach komen warent vff disen hutigen tag gen Peter Brysing, vnd bewist och als recht was, das er das verkunt het ze hus vnd ze hof, vnd zogt och dar vff ainen brieff, der mit des erwirdigen herren herr Georien abt des gotzhus ze sant Gallen hangenden insigel besigelt was, der bewist, daz die vorbenempten lut vnd lender dem vorbenempten Walther von Langen Egg enpholhen vnd vollen gewalt vnd volkumen recht geben hatten alle gamainlich vnd ieglichen besunder gegen dem vorbenempten Peter Brysing vnd gegen allen den, die von sinen wegen zu inen ze sprechen hettint, su vor mir vnd vor offem gericht ze verstan ze versprechen vnd recht ze nemen vnd ze tun ze gewin vnd ze verlust ze gelicher wis vnd in allen dem rechten, als ob si selb ze gegen stundint. Vnd do die brief gelesen wurdent, do batt er mich mit sinen fursprechen ze eruaren an ainer urtail, ob er die vorbenempten lut vnd lender vor mir versprechen vnd dar vmb recht tun vnd nemen moht. Do fragot ich vorbenempter richter vrtail vmb vnd wart ertailt mit gesamnoter vrtail, das er su nach des briefes wisung wol versprechen moht vnd och recht dar vmb wol nemen vnd tun moht. Vnd do im das ertailt wart, do offenet der vorbenempt Walther mit sinen fursprechen vnd sprach, er stundi da vor offem gericht vnd wartetti, ob der vorbenempt Peter Brysing oder Cunrat sin bruder ald ieman andere von sinen wegen zu den vorbenempten luten vnd lendern iht sprechen weit, vnd batt mich och eruaren an ainer vrtail, was recht war. Do fraget ich vorbenempter richter och vrtail vmb vnd ward ertailt nach miner frag mit rechter vnd mit gesamnoter vrtail, das der vorbenempt Walther wartteti, alle die wile ich vff disen hutigen tag ze gericht saz. War aber, das der vorgenant Peter ald Cunrat sin bruder ald sin erben ald ieman andere von sinen wegen zu dem vorbenempten Walthern von der vorbenempten lut vnd lendern wegen niht klegti noch sprach, daz dann der vorbenempt Walther vnd och die vorbenempten lut, si sigint benempt oder vnbenempt, die ze Appatzell vnd ze Huntwile gesessen sint, vnd och die selben lender ze Appatzell vnd ze Huntwile alle gemainlich vnd ieglicher sunderlich von aller acht von dem vorbenempten Peter Brysing, von Cunrat sinem bruder vnd von allen sinen erben gentzlich vnd gar ledig vnd los sin sont vnd von aller der clag vordrung vnd ansprach, so der vorgenant Peter, Cunrat sin bruder ald sin erben zu den vorbenempten luten vnd lendern vntz vff disen hutigen tag gehebt hant, vnd das och der selb Peter Brysing noch Cunrat sin bruder noch ir erben noch nieman andere von ir wegen die vorbenempten lut noch lender gemainlich noch enkainen svnderlich darvmb niemer mer vfftriben noch ansprechen sond weder mit gaistlichem noch mit veltlichem gericht, e das su vor den vorbenempten luten vnd lendern den schaden, den si von des vorbenempten Peter Brysings vnd von Cunrat sins bruders wegen gehept hant oder noch von sinen erben gewinnent, gantzlich ab legent vnd wider kerent an geuerde. Des warttet och der vorbenempt Walther von Langen Egg, als im ertailt was, vnd kam och do des selben tages, als ich do ze gericht sass, niemen weder Peter Brysing noch Cunrat sin bruder noch sin erben noch niemen andere von sinen wegen, die zu dem vorbenempten Walther von Langen Egg von der vorbenempten lut vnd lender wegen klegtint ald sprachint. Dar vmb so lass ich die vorbenempten lut, es sigin man oder frowen, iung oder alt, si sigint benempt oder vnbenempt, die ze Appatzelle vnd ze Huntwile sesshaft sint, vnd die lender gemainlich ze Appatzell vnd ze Huntwil vsser aller der acht, darinn si von des vorbenempten Peter Brysings wegen gewesen sint vntz vff disen hutigen tag. War och, das si hernach von des vorbenempten Peter Brysings wegen in dem achtbuch ze Schattbuch wurdint verschriben vunden von dehainer sach wegen, das sol doch den vorbenempten luten noch lendern kainen schaden bringen nu noch hernach in kainen sachen. Vnd ze offem vnd warem vrkund aller dirr vorgeschribener ding han ich der vorbenempt richter des vorbenempten lantgerichtes ze Schattbuch insigel gehenkt an disen brief. Der geben ist an dem nahsten mantag nach vssgender phingstwochen, do man zalt von gottes geburt druzehenhunder jar, sibentzig jar vnd darnach in dem ersten jar. Ind. IX."}
{"text": "Wier Johanns von gotes genaden abpt des gotzhauses ze Melkch und wier der convent da selb vergehen und tuen chunt allen den di den brief an sehent oder hoernt lesen, di nu lebent und hernach chuemftig sind, das wier mit gemainem rat und unser aller guetleichem willen und gunst dem erwierdigen und geistleichen herren hern Ulreichen dem Veyrtager probst des gotzhaus datz Sand Poelten und seinem convent daselbs, sunderlich von genaden und auch durich der trewen und lieb willen di si zu uns und unserm gotzhaus habent, recht und redleich ausgewechselt und gegeben haben und geben auch mit dem brief di aigenschaft und manschaft des hauzz datz Frydowe und aller seiner zuegehoerung das von uns und unserm gotzhaus ze lehen gewesen ist fuerbas ledichleich ze haben und mit der selben aigenschaft und manschaft allen iern und iers gotzhaus frumen damit ze schaffen, wie es in fueg an allen ierrsal. Da fuer habent si uns und unserm gotzhaws ausgewechselt und gegeben ain halbs phunt wienner phenning geltes, das si gehabt habent auf unserm haus gelegen vor Werder tor ze Wienn, darumb si fuerbas hinz uns noch hinz demselben unserm haus dhainerlaie ansprach haben noch gewinnen schuellen. Wer aber das in fuerbas an der manschaft und aigenschaft des egenanten hauzz ze Frydowe auf der Pyelach gelegen icht abgieng mit recht, wie das wer, das schullen wier in ausrichten und widercheren und schullen si das haben datz uns und allen unsers gotzhaus guetern. Mit uerchuend des briefs versigelt mit unsern anhangunden insigeln. Geben ze Melkch, an Sand Jacobs tag, nach Christes gepurd dreuzehen hundert jar darnach in dem siben und sechzigistem jar."}
{"text": "Ich Hainreich ze den zeiten pfarrer ze Veldchirchen vergich vnd tun chunt offenbar an disem brief allen den, di in sehent oder hornt lesen, daz ich ain gut, daz haizzet an dem aynperg vnd gelegen ist bey Veltchirchen, han gechauft vmb mein aigenhaft gut also daz ich damit mag geschaffen meinen frum, wie mier geuellet, vnd von dem man raichet alle iar meinen genaedigen vrawn ze Nidernburch dacz Pazzaw ein halbs phunt alter wienner phenning an vnser vrawn tag ze der dienstzeit ze rechtem purchrecht. Daz selb gut han ich mit wolbedachtem mut ze der zeit, do ich ez wol getun macht, geben meinem egenanten gotshaus ze Veltchirchen also, daz ez ein pharrer, swer nach mier chunftig wiert, schol inne haben ewichleich mit allen nutzzen. Mit sogetaner beschaidenhait, daz er schol begen alle iar den tag vnd die hochzeit der heiligen iunchfrawn saad Dorothen, an dem selben tag, dar an ir hochzeit geuellet oder darnach inner acht tagen mit sechs priestern, vnd schol an dem abent singen vesper vnd dez nachtes metten vnd des morgens singen ein ampt vnd fenf mess sprechen der egenanten iunchfrawn sand Dorothen, vnd schol iedem priester raichen nach dem essen zehen phenning wienner oder pazzawer menzz. Ez schol auch der pharrer, der ze den zeiten ist, begen alle iar ewichleich den tag, dar an ich stirb, aber mit sechs priestern oder dar nach inner acht tagen, vnd schol mier dez abentz singen vigili vnd des morgens ein selmess singen vnd fenf mess sprechen meiner sel vnd allen den, di mir entpholichen sind, ze trost vnd ze hail, vnd schol aber yedem priester raichen nach dem ezzen zehen phenning wienner oder pazzawer menzz. War aber, daz der pharrer, der ze den zeiten ze Veltchirchen ist, daran saumig war vnd daz alles vber gieng oder einen tail, als vor geschriben stet, so schullen sich die zechmaister vnd die pesten in der pharr, die datz Veltchirchen gesezzen sind, dez vorgenanten gutz vnd holtzzes an dem aynperg vnderwinden vnd daz inne haben als long, vntzt daz alles daz eruollet wiert gantz vnd gar, daz von dez pharrer wegen versaumt ist. Wenn daz aber geschiecht, so schullen si furbaz dar auf nicht mer haben ze sprechen, ez wurd denn di saumchait mer geauert. War aber, daz die pharrlaut vnd die zechmaister dar an saumig waren vnd wolten dez nicht tun einem pharrer ze lieb, so schullen sich mein genaedig frawn ze Nidenburch ze Pazzaw dez selben gutes vnderwinden vnd daz inne haben vnd alles, daz vor geschriben stet, begen in ierem gotshaus datz pazzaw. War aber, daz mein vorgenant vrawen daz, daz vorgeschriben stet, nicht mochten noch wolten begen, so schol sich daz gotshaus datz sand Florian vnd die herren da selbs dez oftgenanten gutes vnderwinden vnd daz inne haben vnd da von in irem gotshaus datz sand Florian begen alles, daz vorgeschriben stet, vnd auch den egenanten vrawn ze Nidenburch datz Pazzaw ein halbes phunt wienner phenning an vnser vrawen tag zu der dienst zeit da von ze purchrecht raichen. vnd schol dann der pharrer noch die pharrlaut ze veltchirchen an dem vorgenanten gut vnd holtzz an dem aynperg dhain recht noch ansprach nimmermer gewinnen. Vnd daz daz stat vnd vnuerehert beleih, als vor beschaiden ist, dar vber gib ich disen offen brief mit meinem anhangundem insigel, dar zu ze einer pezzern sicherhait han ich gepeten dienstleich die ersamen mein genadig vrawen ze Niderburch datz Pazzaw vnd meinen herren probst Hainreich von sand Florian, daz die ier jnsigel ze zeugnuss dar an gehangen habent. Der brief ist geben nach Christes gepurd vber dreutzehen hundert iar, darnach in dem naun vnd viertzkistem jar an sand Gorgen tag."}
{"text": "ICH swester Chlar di Pawngartnerynn ze den zeiten priorinn in dem vrowenchloster ze Tulln prediger orden vergich offenbar mit dem prief lembtigen und chunftigen, das fur mich chom der erber geistleich her abpt Niclas von Gersten von eins weingarten wegen gelegen ze Toblinkch an der mittern Hochenwort, des anderhalb jewch ist und da man uns jerleich von dient ze perchrecht in dem lesen fumfthalben emmer mosts und fumfthalben wienner phenning ze voytrecht und nicht mer, und derselben weingarten ist gelegen urpaw und od drew ganczew jar von Hainrich des Schekchen wegen und aller seiner erben da ich mit meinem anwalt mit dem rechten auf gesprochen wolt haben umb daz versezzen perchrecht und voytrecht. Nu chom der erber geistleich herr abpt Niclas von Gersten und zaigt uns des vorgenanten hern Hainreichs prief des Schekchen das er mit seinem guetleichen willen und aller seiner erben denselben vorgenanten weingarten dem egenanten abpt Niclasen und dem goczhaus ze Gersten und pat mich vleizzich, das ich im darzue vreyung gib vier ganczew jar, so wolt denselben weingarten widerpringen. das hab ich getan also in der mazz, daz er und alle sein nachchomen mit dem obgeschribenn weingarten furbas allen iern frumen damit schaffen schullen mit verseczen mit verchauffen und geben swem si wellen an alle ierrung. Mit urchund des priefs der besigelt ist mit meins vorgenanten swester Chlarn der Paumgartnerynn die zeit priorinn in dem vrownchloster ze Tulln anhangunden insigel und mit unsers schaffer insigel Peter des Puechleins ze einem warn geczeug der obgeschribenn sach. Der prief ist geben nach Christi gepurd drewczehen hundert jar darnach in dem drew und sibenczkisten jar des sunntags vor sand Michels tag."}
{"text": "Ich Conrad von Eisau vergich offentlich an. disen brief, daz ich mein aignes dreu pfunt gulte wienner pfening, die mir zu tail gefallen waren in dem dorfe, daz da haizzet Tzeizzelberg ze dorf und ze velde, versucht und unversucht mit meines brueders Wolfkers rat gunst und gutlichen willen gesezt han dem apt und den closter von Engelcelle um vierzig pfunt wienner pfening, die ich alle von in empfangen han, also daz dasselbe closter der vorgenanten gult als solang aigentlich mit allen recht und mit allen dienst in sol haben, unz daz ich oder mein brueder de egenant. oder ein ander unser freunt dem vorgesprochenen closter vierzig pfund widergeben, und daruber gib ich disen offenen brief versigelten mit meinen und meines brueder insigeln. Und seint; dis gezeug her Ekhart der probst von sant Peltn, her Gotfrid der dechant von Grems, her Menhaben von Wazmanstorf, her Pilgrim der schenk von Pazzaue her Greiff und her Hain sein brueder, her Ott reter und purger von Wien und ander bidersman und leut ein michltail. Und diser brief ist geschriben und gegeben, do man zalt von Christes gepurt tausent iar dreuhundert iar in dem andern iar darnach an sant. Cholmans tag."}
{"text": "Ich Fridreich der Walich von der Freinstat vnd mein Hausfrowe vnd vnser Eriben wier veriehen vnd tuen chunt allen den, die disen brief lesent oder horent lesen, daz wier mit vnserr nasten vnd pesten frewnt rat haben verrichtet vns mit den geistleichen Herren des chlosters von Hahenfuert vm di tzway weingertel, di mein vater vnd sein Hausfrowe in geschafft hat vnd der leit ains pei Leubs an dem Haslech vnd dient alle iar an sand Michels Tag drithalben wienner phenninch sand Mertein hintz zebing, das ander leit pei Goboltzpurch in den Gern vnd dinent alle iar an Sand Michels tag funf wienner phenning den Herren von Chirichling. Vnd di selben weingartel hab wier in ledich lazzen vnd haben seu aufgegeben mit Perchherren hant dem Geistleichen Herren Hern Hainreichen ze den czeiten ieren Pitanczer an ier aller stat vnd darum habent seu vns gegeben dreu phunt wienner phenning, der wier schon gewert sein. Wier schuln auch fuerbaz der vorgenanten weingartlein ier rechter scherm sein fuer alle ansprach. Vnd ich Fridreich walich gib in darvber disen brief ze vrchund versigelt mit meinem Insigel vnd czu ainem gezeuge versigelt mit Hern Chunrates des walich Insigel vnd zu gezeuge di Erbern leut Hern Vlreich vnd Hern Pilgreim di walich, Maricharten der Poschen ze den tzeiten Richter datz Leubs, Vlreichen den amptman, Nyklan seiner swester sun vnd ander leut genueg, den di sachhe wol chund ist. Der brief ist gegeben nach Christes geburd dreutzehen Hundert iar, darnach in dem funf vnd dreizigistem iar, an sand Cholmans Tag."}
{"text": "Ich ians von chappell vergich vnd tuen chunt allen den, di lemtig sind oder her nach lemtig schullen werden, daz ich mit verdachtem muet vnd nach rat meiner getreven vuraint daz guet, daz meinhart der purger von dunpach vnd sein erben habent gehabt von mir ze rechtem lehen, vnd leit daz selbe guet in walthauser pharr vnd ist genant in dem stainoech vnd an dem lehen vnd daz soedmich holtz, daz zv den vorgenanten hueben auch gehort, vnd daz selbe guet ist mein rechtez aigen gewesen von allen meinen vodern; di selben aigenschaft han ich mit guetlichem willen auf gegeben dem erbaern herren probst Gerung vnd seinem Gotshavs datz walthausen durch got vnd durch gehugnusse aller meiner vodern und durch pezzerer sicherhait , daz vuerwaz alle mein erben vmbe di vorgenanten aigenschaft mit dem vorgenanten herren probst Gervng vnd mit seinem gotshaus datz walthausen dehainen chriech noch dehainen streit schullen haben, dar vmbe gib ich dem vorgenanten gotshaus datz walthausen mein prief versigelt mit meinem insigel vnd sind der sache vnd der red gezeug di erbaern herren vnd di vurumen leut, di hie geschriben sind an dem prief: her hauch von reichenstain, her alber von volchenstorf, her vlrich von gruenpurch, her marichhart von Osterwerch, her hainrich von Ode, her marichhart sein prueder, her hoertneid von chulib, her vureitel von winthag, her hainrich der sweinpech, hainrich von ymzing, vlrich der hauser, herweich der holtzer vnd ander gar erbaer leut, di da pei sind gewesen, daz ich ians von chappell di vuederung vnd di guet mit rechten treven han getan dem vorgenanten gotshaus datz walthausen vnd ist der prief gegeben, do von christes gepuerd waren tausent iar, drevhundert iar, da nach in dem fvmfzehenten iar an sand Katerein tag datz steirekk in der purch."}
{"text": "Ich Jans der Haekhel gesessen datz Rutzing in Hirsinger pfarre vnd ich Elspet sein hausfrawe dez Aigener tochter, dem Got genade, vnd mit vns alle vnser erben, di wir mit einander haben cder die ich pei meinn voderen wirtten gehabt han, vnd alle die ze recht nach der hub vf dem Perg erbent, vergehen vnd tun chunt allen den, die den brief sehent oder horent lesen, daz wir mit wolverdahtem mut vnd mit gutlichem willen nach rat vnserr pesten friunt ze chauffen haben gegeben dem erbern herren abt Erharten ze Gaersten vnd dem gotzhaus ze Gaersten vnser aigenev hueb genant Auf dem Perg gelegen in Aschacher pfarre mit allev dev, vnd darzu gehort ze dorffe ze velde ze holtze ze waide oder swi ez genant ist besucht oder vnbesucht aus vnserm nutz vnd gewer in dez obgenanten abtz vnd gotzhausse nutz vnd gewer vmb sehs vnd zwaintzich pfunt pfening wienner munsse, der si vns gar vnd gentzlich verricht vnd gewert habent mit beraiten pfening, wir sullen auch dez chauffes ir gewer sein fur alle chrieg vnd ansprach nach dez lantz recht. Taet wir dez nicht vnd naem dez daz obgenant gotzhaus dhain schaden, den sol ez haben auf aller vnserr hab wo wir di haben, vnd dez zv ainer gouten geziuchnusse, wann wir selb aigener insigel nicht haben, geb wir fur vns vnd alle erben gegenwurtig vnd chunftig den brief versigelten mit dez erbern herren anhangundem insigel hern Gundachers von Ror vnd mit Gotfritz dez Sintzenperger insigel. Daz ist geschehen, do man zalt von Christi geburtte dreuzehenhundert iar vnd in dem funf vnd funfczichistem iar an sant Andres abent."}
{"text": "Wir graf Bernhard von Schaunberg verjehen offenbar an disen prief und tuen chunt allen den, di in sehent oder horent lesen, daz unser diener Cunrat der Rittperger und sein sun Burchart di erbern geistlichen hern apt Pilgrin und die samung ze Engelcell umtriben und ansprachen um den hof ze Traunolting also lang, bis daz ich denselben hern darum zu antworten furboten war in daz landtatting gen Linz, dieselbe sach cham fur uns und wurden des geweist und verstunden uns auch desselben wol, daz der vorgenant Rittperger und sein sun deselben nicht recht heten, und denen vorgenanten hern gewalt daran teten. da wir dessen gewar wurden darum, daz dieselben hern furpas ungemuet bliben, namen wir dieselbe sach vor ir beider wegen uber uns. und in unser gnad. mit ir baider willen und verhanknus, und war dieselbe sache mit Hern Alberts von Partshaim und hern Bernharts des Gneissen, ze den Zeiten Purchgraf zu Neuhaus gesamten rat vor uns gar und genzleich vertetiget, also daz der vorgenant Rittperger noch sein sun Purchart weder ander seine erben noch sein vreund, weder all sein afterchunft an den vorgenanten hof furbas ewigleich kain recht noch ansprach sullen haben weder chunftig gewinnen, darum ze einer bezzern sicherhait und gedechtnus war dieselb beschaiden dem obgenannten Rittperger und seinen sun erleichterung , der si genzleich gericht seint, und die vorgenanten hern sullen denselben hof mit allen nuz furbas unversprochentlich inhaben in aller der mass, als ander der rechts und freis aigen. daz die tatigung und dise red also stet und unzebrochen beleib ewiglich, dar uber ze einen sichtigen urchunt geben wir den oft genanten hern und dem gotzhaus ze Engelcell disen brief mit unsern insigel gesigelten mit den zeugen, die hernach genant seint, daz sein die obgenante zwen ritter her Albert von Porzhaim, und her Pernhart von Gneiss von dem Neuhaus, der Hauser ze den zeiten purchgraf ze Stauf, Cunrat der Polzl, Seibot der Angrer, Jans der Chelner ze Schaunberg, Cunrat der Amman von Prambach und ander biderb leut genug, denen die sach auch wol chunt und gewisen ist. diser prief ist geben ze Schaunberg, do von Christes gepurt waren dreuzehen hundert iar darnach in den acht und dreusigsten iar an den negsten Freitag nach des heiligen Kreuztag, als es erfunden war."}
{"text": "Ich Cholman von Ramsenpach vnd mein Hausvrow vrow Katrei vnd vnser Paider Erben wir ver iehen an disem prief vnd tuen chvnt allen den diu in sechent oder horent lesen dew nv lewent oder her nach chvmftich sind daz wir von der samnvng des gotshaus datz Herczogenburch gehabt hawen ierz rechten aygens ein Drittayl an einem Hof ze wielastal da wir in von gedient hawen alle Jar einen mutt traytz vnd fvmffzechen Phenning von einer hofstat vnd zwen Phenning von einem weingarten wienner gemainer mvniz daz wir alz von in gehabt hawen ze rechtem Pvrchrecht nv hat vns der Erber Herre Her Herlieb zv den zeiten Probst dacz Herczogenburch vnd alle dew Samnvng des selben gotshaus dew vorgenant aigenschaft lauterleich vnd gentzleich gegewen mir vnd meiner Hawsvrawn vnd vnser paider erben mit alle dem recht vnd auch nvtz vnd sewz vnd ir gotshaus gehabt hawent also weschaidenleich daz wir in der vorgenanten samnvng dez gotshaus ze Herczogenburch ze widerwechsel gegewen hawen vnserz rechten aygens ein lechen auf dem mothokhen vnd leit in Pischolfsteter Pharr vnd auf dem selben lechen ein Phunt Phenning geltz vnd achzechen Phenning auf vberlent. dew ligent in der aw pei der Traisem. da der Chaiser gesezzen ist. dew selben gult allew gew wir in mit alle dem recht vnd auch nvtz vnd wirz vnd vnser erben gehabt hawen ze veld vnd ze dorf gestift oder vngestift versuecht oder vnversuech swie daz genant sei vnd wann ich vorgenanter Cholman vnd mein Hausvraw vraw Katrei vnd vnser paider erben gelopt hawen mit vnsern trewn dem vorgenanten Probst Herlieben ze Herczogenburch vnd alle der samnvng des selben gotshaus daz wir des selben guetz scherm vnd gewer sein fuer alle ansprach als aygens recht ist vnd Landes gewanhait in Osterreich. nem auer dar vber daz selb gotshaus dhainen schaden an dem lechen auf dem mothokchen vnd an der gult in der aw dew wir in gegewen hawen. mit recht, den schulle wir in allen ablegen an alle wider red. tet wir des nicht swer dann zter zeit lantz fuerst ist in Osterreich oder sin ver weser der seinnen gewalt hat der schol in mit vnserm guetleichen willen in gantburten vnserz guetz so vil alz wir iz hawen in dem lant ze Osterreich. vnd schullen sew daz selb guet so lang inne hawen vntz daz wir in allz daz gelaisten alz iz hie verschriwen stet an disem prief. Daz diu red stet vnd vnzebrochen beleib dar vber gib ich vorgenanter Cholman disen prief versigelt mit meinem insigel zv einem offem vrchvnd vnd zv einer steten sicherhait diser sachh. Der sachh ist auch gezeug mein geswei welker von wielanstal mit sampt mir der auch sein insigel daran let. Daz ist gesehen vnd der prief gegewen da von Christes gepurd ergangen warn Drewczechen hvndert Jar dar nach in dem zwai vnd dreizkisten Jar des nachsten Svntagz vor den Phingsten in dem gotshaus ze Herczogenburch."}
{"text": "Wir Wulvinch und Otte von Walde tuen allen den chunt di disen prive an sehent sint, daz ein chriche was zwischen uns und herren Ekharten dem erbern probest von Sant Polten und siner samenunge um sumelich voitrecht daz wir haben auf dem hove daz Miterveld und doch gerlich um di nachteselde, daz wir das mit gemainen rat satzten an vier man: daz was der ain her Otte von Wald der elter unser veter, der ander her Meinhart von Reut, der dritte herr Fridreich von Rechperg, der vierde der Schrote, swi iz di beschieden, das wir das steate solden haben. Di beschieden, das man uns von dem vorgenanten hove dacz Mitterveld sol alle jar geben vunifzehen schilling wienner gemainer munze, vunif schilling an sand Michels tag, vunif schilling an unser vrowen tag zeder liechte messe und vunif schilling an sand Jorgen tag. Want wir awer und unser voderen daz goteshaus dacz Sand Polten in lieb und in trewen getragen haben und immer geren tuen willen, die vunif schillinge di man ze der liecht messe vur die nachtselde geben, mit guetem willen geb wir ewiklich und lediklich dem vorgnantem goteshaus dacz Sant Polten und verzeheihen unser derselben gulten an disem prive. Und daz dicze dinche und schidung steat belibe, dar uber geb wir disen offen prive mit unser peider in sigel bestet. Und ist daz geschehen dacz Sant Polten noch Christ gepurde uber tausent jar uber zwai hundert jar und uber zwai und neunzig jar, an dem ochten tag des hailigen sant Augusteins, mit der ziuge gewizen, die vor geschriben stent und auch hernoch: herr Wichart von Topel, herr Menhart unser reiter, Gotfrit von Reut, Englschalch, Eberhart der Geswenter, Paldewein und ander ziuge genuch, den das chunt und gewisen ist."}
{"text": "Allen den, die disen gegenwurtigen brief ansehent lesent oder horent lesen, tun ich Eglolf von Rosenberg der junger kunt vnd vergich offenlich an disem brief fur mich fur alle min erben vnd nahkomen, das ich mit guten truwen dem erwidigen minem genadigen herren von gottes genaden abt Herman des gotzhus ze sant Gallen gelobt han, das ich die burg ze der Nuwen Rauenspurg vnd lut vnd guter, die darzu gehorent, die mir vnd minen erben von minem vorbenemten herren vmbe zwai hundert phunt phenning guter Costentzer muns versetzet sint, in eran haben sol vnd vnwustlich vnd vngeuarlich mit sturan vnd mit andren diensten niessen sol, als min vatter vnd ich su vntz her genossen habent vnd als vntz her sitte vnd gewonlich gewesen ist an geuarde. War aber, das minen vorbenemten herren ald sin nahkomen, ob er enwar, duhti, das ich ald min erben, ob ich enwar, die vorgeschriben lut vnd guter anders nussi, dann ich billich tun solt, darumbe sol er mich ze red stossen, vnd bin ich des schuldig, das sol ich vnd min erben, ob ich enbin, minem vorbenemten herren ald sinen nahkomen, ob er enist, ab leggen vnd wider tun, als mich die fromen ritter her Hainrichwalther von Sulczberg, her Eglolf von Roschach vnd her Herman von der Braitenlandenberg alle drie gemainlich ald der mertail vnder in haissent, in dem nahsten manod darnach, so su mich es haissent, an geuard. War aber, das der drier dehainer ab gieng von todes wegen ald von andren sachen vnnutz wurd, so sol min vorbenemter her ald sin nahkomen, ob er enist, vnd ich ald min erben, ob ich enbin, ainen andern gemainlich an des stat geben. War aber, das wir des vberain nut komen mohtin, so sond die andren zwen ainen andern an des stat geben an geuard, der als schidlich sige als der was, der ab gangen ist. Vnd das dis alles war sige vnd stat belibe, so gib ich Eglolf von Rosenberg der junger da vorgenemt fur mich vnd fur alle min erben minem vorbenemten herren vnd sinen nahkomen disen brief besigelt mit minem aigenn insigel. Der geben ist ze sant Gallen, do man zalt von gottes geburt druzehenhundert jar, vierzig jar vnd darnach in dem nunden jar, an dem nahsten samstag vor vnser frowen tag ze der liehtmiz."}
{"text": "Ich Nyclans Simler vndervogt ze Frowenvelt tun kunt vnd vergich offenlich an disem brief allen den, die in sehent lesent oder horent lesen, das fur mich kamen ze Studa gelegen vor der stat vnd vsserthalb den fridkraissen ze sant Gallen in miner gnadigen herschaft von Osterrich graueschaft an dem nahsten zinstag nach sant Vlrichs tag, do ich von der selben miner gnadigen herschaft von Osterrich gewaltes wegen vnd an iro stat offenlich ze geriht sass, Claus Keller von Bregentzdorf, den man nemmt von Schochenhus, an ainem tail vnd Cunrat Rietman von Schochenhus an dem andern tail, vnd der selb Claus Keller offnote vnd veriah offenlich vor mir in gerihte vngebunden vnd vngeuangen gesunt lips vnd mutes frilich vnd mit bedahtem mut mit sinem fursprechen vnd sprach, wie das sich der obgenant Cunrat Rietman lieplich vnd gantzlich mit im verrihtet hett vnd verainbert vmb alle die stoss missehelli klagen vnd ansprachen, so er zu dem selben Cunrat Rietman ie gehept hett vntz her vff disen huttigen tag, als dirre brief ist geben, es wari von des ohsen wegen, den der selb Cunrat Rietman im genomen hett, darvmb er den selben Cunrat Rietman geuangen hett, oder von welherlay ander sachen wegen es wari, es war benemptz oder vnbenemptz, vnd swur och do der selb Claus Keller offenlich vor mir im gerihte willeklich vnd frilich gesunt lips vnd mutes vngebunden vnd vngeuangen ainen gelerten ait zu den hailgen mit vfgehabnen vingern, vmb alle die stosse missehellung vfloffe klagen vnd ansprachen, so er zu dem selben Cunrat Rietman ie gehept hatt vntz vff disen huttigen tag, als dirre brief ist geben vnd als vor ist beschaiden, des selben Cunrat Rietmans luter gantz vnd gut frund ze sinne vnd im darvmb frund vnd herren sunderlich hern Vlrich den Paigrer ze frund ze gewinnenn vnd die selben herren abzelegenn an allen furzug vnd an allen des selben Cunrat Rietmans schaden an alle geuarde vnd die vorgedahten stosse missehellung klagen vnd ansprachen, die vntz her vff disen huttigen tag, als dirre brief ist geben, vfgeloffen sint, niemer furbass me ze andenn noch ze aferrenn weder mit geriht noch an reht noch in kain wise noch ieman von sinen wegen ane alle geuarde. War aber, das er den selben ait iemer vberfuri in dehain wise oder ieman von sinen wegen, so sol er den wisen dem burgermaister vnd dem rat vnd gemainer stat ze sant Gallen drissig pfunt pfenning guter Costenzer munse gantzlich veruallen sin, des hat er sich mit namen verbunden vnd hat och darvmb zutz im selber ze merer sicherhait ze rehten burgen geben vnd gesetzt dis nachgenemten Vlrich den Keller von Bregentzdorf sins bruders salgen svn, Johansen Muller von Riedren vnd Cunrat den Stoker von Nussbomen, die hant alle drie mit im ieklicher besunder mit siner truwe offenlich vor mir im gerihte willeklich gelopt in min hant zu der vorgedahten gemainer stat ze sant Gallen handen, also war, das der selb Claus Keller den vorgeschribenn ait iemer vberfuri in dehain wise, das si dann mit im der vorgeschribnen drissig pfunt pfenning gemainer stat ze sant Gallen veruallen sin sont, also das der selben burgen ieklicher zehen pfunt pfenning der vorgeschribnen munse gantzlich veruallen vnd den burgern vnd gemainer stat ze sant Gallen gebunden vnd haft sin sol, die selben zehen pfunt pfenning gantzlich an allen furzug ze gebenn vnd ze rihtenn, vnd sont vnd mugent och dann die selben der burgermaister der rat vnd die burger alle gemainlich ze sant Gallen vnd iro ieklicher besunder vnd wer in des helffen wil den obgenanten Clausen Keller vnd die obgenanten burgen darvmb angriffen pfenden vnd noten mit gaistlichem vnd mit weltlichem geriht vnd ane alles reht an klag vnd an zorn in stetten vffemm lande vnd in dorffern vnd wa oder wahin si das getun mugent oder went, als vil vnd als dik, vntz das si der vorgeschribnen drissig pfunt pfenning guter Costentzer munse vnd och des schaden, in den si vnd ir helffer von des selben pfendens vnd angriffens wegen koment, gantzlich gewert vnd entschadgot werdent, vnd sol su noch kain ir gut davor niht schirmen enkain frihait noch gewonhait enkain reht weder gaistlichs noch weltlichs gerihtes enkain burgreht noch der stett reht noch buntnust noch kainerlay ander sach noch schirm. Der selb Claus Keller hat och gelopt fur sich vnd sin erben, die obgenanten burgen ze losenn von allem dem schaden, in den si koment von dirr burgschaft wegen. Vnd des alles ze offemm waren vrkunde so han ich der obgenant rihter Nyclaus Symler vndervogt, als vorgeschoben stat, min insigel nach rehter vrtail offenlich gehenkt an disen brief, won es ertailt wart, das ich es tun solt. Vnd wir die obgenanten Claus Keller, Vlrich Keller sins bruders salgen sun, Johans Muller von Riedren vnd Cunrat Stoker von Nussbomen veriehent offenlich ain gantz warhait aller der dinge vnd gedinge, so von vns da vorgeschoben stat an disem brief, vnd des ze merer sicherhait so habent wir vns willeklich gebunden aller vorgeschribner dinge vnd gedinge vnder des obgenanten rihters vnd vndervogtes ze Frowenuelt insigel, won wir aigner insigel niht hattent. Dis beschach vnd wart dirr brief geben ze Studa, als vor ist beschaiden, an dem vorgeschribenn zinstag in dem iare, do man von Cristus geburt zalte druzehenhundert jare vnd darnach in dem aht vnd ahtzigosten jare."}
{"text": "Ich Rudolf von Waltse Haubtman in Steir, ich Ottakcher der Wolfstain vnd ich Fridreich vom Graben, vnser Hausurown vnd all vnser erben wir vergehen offenlich mit dem brif, das wir Efferlein dem Juden Menndleins Sun ze Gricz vnd Chisann dem Juden seinem bruder vnd Smerlein dem Juden seinem Sweher iren Hausurown vnd allen iren erben oder welher Jud vns mit dem brif Ermont vnuerschaidenlich gelten sullen, drewhundert phunt guter wienner phenning, der wir sew vnuerczogenlich richten vnd wern sullen von dem Lichtmesse tag der schirist chumt uber ain gannczes jare. Werten wir sew denne nicht zu dem tag, so get furbas alle wochen je auf ain phunt zwen wienner phenning ze gesuch. Wir haben in ouch mit vnsern Ritterlichen trewn versprochen vnd verhaizzen, an aides stat vnd angeuerd, daz wir sew mit der Bewerung nindert schaffen noch Schieben sullen an dhain Herschafft, Nur selben zerichten vnd wern mit beraiten Phenning vnd sullen wir vns auch dhainen man an vnser trew nicht lazzen greiffen dauon die Juden schadhaft wurden, vnd wenn die vorgenanten Juden nach dem obgenanten tag irs gelts nicht lennger empern wellent, so sullen wir sew wern erchens vnd gesuchs. Tun wir des nicht welhen schaden sew dez furbaz nemen, den sew pey iren trewn mochten gesagen, den lobn wir in genczlich ab zelegn mit vnsern trewn angever vnd sullen sew das habn auf vnsern gut, vnd auf alle dew vnd wir haben, wie das genant ist, davon sew der Lanndez herre in Steir oder wer an seiner stat gewaltig ist, richten vnd wern sol, wo si darauf zaigent oder weisent an chlag vnd an alle taidinge vnd dar uber zu ainem warn vrchunde der sach geben wir in den brif versigilten mit vnser aller dreyr anhanngunden Jnsigiln. Geben ze Gracz an Sonntag nach Samt Gilgen tag nach christi gepurd drewczehenhundert iare darnach in dem newn vnd Sibenczkistem Jare."}
{"text": "Ich Eberhart von Cappellen haubtman datz Enns vnd ich Jans von Cappellen sein vetter wir verjehen offennlich, das wir geben haben den geistlichen herren dem abbt vnd dem conuent zu Pawngartennperg vnd allen jren nachkomen lautterlich durch Got vns selben vnd vnnsern vodern vnd vnnsern nachkomen zu einem ewigen seelgeret die gottesgab vnd die kirchen datz Gumppenndorf ewigclich zu haben mit alleu die vnd darzue gehort also beschaidenlich, das auf derselben kirchen ze Gumppenndorff zwen briester irs ordenns aws jrem closter ewiclich sitzen sullen vnd dieselben kirchen mit dem gotsdinst vnd alle gotse selber dauon raichen sullen nach der gewonhait der cristennhait. Darzu offenn wir auch, das ich egenannter Eberhart von Cappellen haubtman datz Enns vnd ich vorgenannter Janns von Cappellen vnd nach vns all vnnser erben der obgenanten kirchen ze Gumppendorf sullen jr erbvogt sein, vnd sullen das tuen nur lautterlich durch Got. Darumb das den erbern geistlichen herrn dem abbt vnd der samnung ze Pawngartenperg vnd allen jren nachkomen die red vnd die sach stat vnd vnuerkert beleib von vns vnd von allen vnnsern erben nach vns, geben wir jn ich offt genanter Eberhart von Cappellen vnd ich egenannter Janns von Cappellen den brief zu einem ewigen vrchundt vnd zu einer ewigen bestattung der sach versigelten mit vnnser baiden anhangunden innsigelln. Der brief ist geben an dem suntag ze mittervassten do man zalt drewtzehen hundert iar vnd in dem sechtzigisten iar."}
{"text": "Allen, die disen gegenwurtigen brief ansehent alder horent lesen, kvnde ich Cvnrat der Kesseler von Zukkenriete vnd vergihe offenlich an disem brief vmb den stoss, den ich da her gehebt hab mit den erwirdigen minen gnadigen gaischelichen frowen der abtissinne vnd dem conuente dez gotzhus ze Maggnowe von der gelubde wegen, so ich inen tet vnd getan hab, das ich inen weder mit lip noch mit gut niemer fluhtig noch abtrunig solte werden, als ich mich mit rehter vergiht mit minem offen brief gen inen verbunden hab, den si noch von mir inne hant vnd besigelt ist mit hern Amors insigel von Luterberg ains ritters. Darvmb bin ich mit inen lieplich vnd gutlich verriht vnd verainbert also vnd mit der beschaidenhait, das ich inen gelobt vnd mich des verbunden hab, das dv selb vergiht vnd alles, das an dem selben brief geschriben stat, den ich inen vormals vber mich geben hab, als vor ist beschaiden, eweclich stat vnd gantz beliben sol in allem dem reht vnd gedinge, als der s brief offenot, vnd das ich da wider niemer komen noch getun sol mit kainen dingen noch mit kainer slaht sache, vnd svnderlb ich inen gelobt vnd mich des gen inen verbunden, wenne sich dv fvnf jar ergangen hant, dv ich mit wesent ze Bischofzelle si sol, als ich gelobt hab, so sol ich danne dannach niendert me mit wesent sin noch beliben ane der vorgenanten miner ffrowan von Magnow willen vnd gvnst noch ane ir vrlob. Vnd ze warem vnd offeme vrkvnd vnd stater sicherhait alles des, so hie an disem brief vnd och an dem erren brief, den ich vormals vber mich geben hab, geschriben stat, gib ich der vorgenant Cvnrat der Kesseler von Zukkenriet den obgenanten minen frowan der abtissinne vnd dem conuente ze Magnowe darvber ze merer sicherhait disen brief mit des ersamen ritters hern Johansen von Haidelberges, der ietz vogt ze Bischofzelle ist, vnd mit der selben stat ze Bischofzelle insigeln besigelten. Ich der selb Johans von Haidelberg vogt ze Bischofzelle vnd der rate gemainlich ze Bischofzelle vergehen darnach, das disv vergiht vnd bvntnvst vor vns beschehen vnd vollefurt ist, als vor ist beschaiden. Vnd dez zainer warhait haben wir durh bette des selben Cvnrattes dez Kesselers von Zukkenriete dv vorgenanten insigel gehenkt an disen brief. Der ist ze Bischofzelle geben, do man von Cristes geburte zalte drvzehen hvndert jar, darnach in dem ffvnfzigosten jar, an sant Vitis vnd Modestis abende."}
{"text": "Ich Chvnrat der Veriber von Haymbvrch vnd Ich Margret sein Hausvrowe Wir veriehen vnd tvn chvnt allen den, die disen prief lesent oder horent lesen, die nv lebent vnd hernach chunftig sint, daz wir mit vnserr Erben gvten willen vnd gvnst, mit verdachten mvte vnd mit gesampter Hant, nach vnserr pesten vrewende Rat, zv der zeit, da wir ez wol getvn mochten, vnd auch mit vnsers Grvntherren Hant, des Erbern Mannes hern Herbortes auf der Sevle, recht vnd redlichen verchauft haben vnseres rechten anerstorben Erbegvtes, vnser Haus, daz da leit in dem Ziechgezzelin pei sand Chlaren, vnd stozzet hinden an hern Jansen Haus von Vischamvnde, vnd swaz darzv geboret, davon man dient alle Jar ze Grvnthrecht vnd ze Pvrchrecht dem egenanten hern Herborten auf der Sevl ayn phunt Wienner phenninge vnd nicht mer, mit allem dem Nvtze und Rechte, als vns dazselbe Haus mit loz vnd mit fvrtzichte ze vnserm Teile gevallen ist, vnd wir ez vnuersprochenlichen in Pvrchrechtes gewer herpracht haben, vmb vierdhalb vnd Dreizzig phunt phenninge Wienner Mvntze, der wir gar vnd gantz verricht vnd gewert sein, dem Erbern Manne Hermanne, zv den zeiten des Eberstorffer Schaffer, vnd vron Chvnigvnden seiner Hausvrowen vnd ir paider Erben, fvrbaz ledichlichen vnd vreilichen ze haben vnd allen im frvmen damit ze chaffen, verchauffen, versetzen vnd geben, swem sev wellen, als in daz wol chom vnd fuge an allen Irresal. Vnd durch pezzer sicherhait so setze wir vns, Ich vorgenanter Chvnrat der verber von Haymbvrch vnd Ich Margret sein Hausvrowe vnd ich Fridreich sein Pruder vnd Ich Vlreich der Gozzel, vnuerschaidenlichen mitsampt vnsern Erben dem Egenanten Hermanne, des Eberstorffer Schaffer, vnd vron Chvnigunden seiner Hausvrowen vnd Ir paider Erben vber daz vorgenante Haus vnd swaz darzv gehoret, alz vor geschriben stet, ze rechtem gewern vnd Scherm fvr alle ansprache, als Pvrchrechtes Recht ist vnd der Stat Recht ze Wienne. Vnd swaz in fvrbaz mit Rechte daran abeget, ob sev dehainen Chrieg oder ansprache daran gewonnen, von wem daz wer, davon sev schadehafte werden mochten, daz schulle wir in auzrichten vnd schullen daz haben vnuerschaidenlichen auf vns vnd auf allem vnserm Gvt, daz wir haben in dem Lande ze Osterreich, wir sein Lebentig oder Tode. Vnd daz der Chauf vnd dise Rede fvrbaz also stete sei, vnd wand wir selber aygener Insigel nicht enhaben, darvber so geben wir in disen prief ze einem offen vrchunde vnd ze ainer ewigen vestenunge versigelten mit des vorgenanten vnsers Grvntherren Insigel, hern Herbots avf der Sevl, vnd mit der Erbern Pvrger Insigel, hern Lewen des Nvzdorffer vnd hern Hainreichs des Linzekcher, die diser sache gezevg sint mit irn Insigeln, vnd verpinden vns vnder iren Insigeln, alles des ze laisten, daz vor geschriben stet, in allem dem Rechten, als ob vnser Insigel daran hienge. Diser prief ist geben ze Wienne nach Christes gepvrt Dreutzehen Hvndert Jar darnach in dem acht vnd Dreizzigisten Jar, an vnsers Herren Leichnames Tage."}
{"text": "In gotes namen amen. Ich Hainrich der ritter von Schoninstain kunde allen den, die dise gegenwrtigen hantvesti iemer ane gesehint alde horrint lesin, aine gelobsami aller der dinge, so dar ane geschriben stat. Ir sulent allesamint fur aine rehtun warheit wissen, daz ich vergihe mit dierre hantuesti, daz ich die burch ze der Niwen Rauinspurch, die mir min herre abbet Willm von sante Gallin in gvten vnde in ganzen vnde in iemer werden triwen bevolhin hat, die selben burch von ime enphangen han mit dem gedinge, daz ich ime die vorgenanten burch zallen citen hivte morne vnde zallen stunden vnde sinen nachkomen, ob er inware, mit eren antwrten sol an allin furzvg vnde ane wider rede, noch en sol ime noch sinen nachkomen weder en phandes wis noch mit dekainen anderen listen si vor behaben mit niwete. Vnde daz ich minem herren abbet Willm vnde sinen nachkomen allez daz, daz an dierre hantvesti stat, staete han, des gib ich ime zainer sicherhait minen ohaimen hern Rudolfen vnde Gerien von Willer mit mir vnverschaidenlichen ze trostern vnde ze wern ime vnde sinen nachkomen, dise burch wider ze antwrtinne zallen citen, alse da vorgeschriben stat. Vnde ich herre H. von Schoninstain vnde wir herre Rud. vnde Gerie von Willer sezzin vns ze wern vnde ze trostern vnserme hern abbet Willm alliz daz, daz an dierre hantuesti geschriben stat, mit gvten triwen ze laistenne zallen citen ane alle gevarde, vnde sweren dez ze den hailigon alle drie vnuirschaidenliche vnde geben ime dar zv zainimer ewigen vrkunde dise hantvesti besigelt mit vnser aellir drier isigel. Diz beschach ze sante Gallin, do man zalte von gotez geburte MCCLXXXXIIII jare, an dem nahesten vritage vor sante Gallin tult, indict. VIII. Da ze gegene waren dise gezivge: graue Rud., graue Hug vnde graue H. die gebrudere vnde graue Willm von Montfort, herre H. von Griezzenberc, Egel. von Rosenberc vnde herre H. vnde herre Burch. de vogte von Wartinse vnde ander erbere livte genvge."}
{"text": "Wir Vlreich von Gots genaden abpt ze Lambach uergehen vnd tun chunt offenbar mit dem brif allen, den er furpracht wirt, daz fur vns chomen sind Dytreich Sneider vnd sein pruder Hainreich von Wufing, Hainreich Goczmair vnd Elspet Lipharts von Horipach tochter vnd habent mit aller irer eriben gutleichen willen vnd wart mit vnser hant vnd mit gantzer stet recht vnd redleich ze ainem rechten sacz nach dem landes recht ob der Enns uersazt irn tail, sa sew gehabt habent an dem Aygen ze Horipach vnd ist der tayl gelegen pey der wys, mit alle dem, daz durich recht vnd von alter dartzu gehort vnd dauon bechomen mag ze holtz ze ueld ze wysmad uersucht vnd vnuersucht, Fridreichen Weygleins dez Sneider von Horipach svn seiner eleichen hawsfrawn Margarethen vnd allen seinen eriben vmb fumf phunt Wyenner phening, der sew gantz vnd gar von in bericht vnd betzalt sind, in solicher beschaiden, ob yemant herfur cham, der pezzer erib dartzu wer, der hat jerleich losung darauf in den negsten acht tagen uor Lichtmess oder hinnach in den negsten acht tagen vmb fumf phunt Wyenner phenning vnd vmb nicht mer. Wir offen auch, daz man vns vnd vnserm gotzhaws jerleich dauon dinen vnd raichen sol an vnser Frawn tag ze der dinstzeit tzehen Wyenner phenning, an sand Gorigentag virdhalben Wyenner phenning ze vogtstewr, an sand Michelstag virdhalben Wyenner phenning ze weinfur vnd ain hun vnd nicht mer. Wir melden auch, wer daz obgenant gut inne hat, sol dhain wandlung damit haben weder mit uerseczen noch mit uerchauffen noch mit dhainerlay weys an vnser hant vnd guten willen vnd vnuertzigen vnsers gotzhaus rechten in allen sachen, Daz bestetigen wir mit vnserm anhangundem insigel. Der brif ist geben nach Christi gepurd drewtzehenhundert jar darnach in dem uirvndnewntzigisten jar an Suntag so man singt Jubilate deo omnis terra."}
